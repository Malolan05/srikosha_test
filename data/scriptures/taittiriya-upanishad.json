{
    "metadata": {
        "scripture_name": "Taittirīya Upaniṣad",
        "slug": "taittiriya-upanishad",
        "author": "Unknown",
        "year_of_composition": "Unknown",
        "category": "Vedānta",
        "description": "A primary upaniśad",
        "language": "Sanskrit",
        "total_chapters": 3,
        "total_verses": 33
    },
    "content": {
        "title": "Taittirīya Upaniṣad",
        "sections": [
            {
                "title": "Chapter - 1",
                "number": 1,
                "verses": [
                    {
                        "verse_number": 1,
                        "original_text": "शिक्षावल्ली\nप्रथमोऽनुवाकः\n[उपक्रमशान्तिपाठः]\nशं नो मित्रश्शं वरुणः । शं नो भवत्वर्यमा । शं न इन्द्रो बृहस्पतिः। शं नो विष्णुरुरुक्रमः । नमो ब्रह्मणे । नमस्ते वायो । त्वमेव प्रत्यक्षं ब्रह्मासि । त्वामेव प्रत्यक्षं ब्रह्म वदिष्यामि । ऋतं वदिष्यामि । सत्यं वदिष्यामि । तन्मामवतु । तद् वक्तारमवतु । अवतु माम् । अवतु वक्तारम् । ओं शान्तिः शान्तिः शान्तिः ॥\n॥ इति प्रथमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "प्रकाशिका\n[श्री रङ्गरामानुजमुनिविरचिता]\n[मङ्गलाचरणम्]\nअतसीगुच्छसच्छायमञ्चितोरस्स्थलं श्रिया ।\nअञ्जनाचलशृङ्गारमञ्जलिर्मम गाहताम् ॥ १ ॥\nव्यासं लक्ष्मणयोगीन्द्रं प्रणम्यान्यान् गरूनपि ।\nतैत्तिरीयकवेदान्तविवृत्तिं करवाण्यहम् ॥ २ ॥\nपरविद्यामारभमाणो विघ्नशान्त्यै देवताः प्रार्थयते - शं नः इति । सूर्यः वरुणः, अर्यमाख्यादित्यविशेषः, इन्द्रः, बृहस्पतिः, महता विक्रमाख्यपदविन्यासविशेषेण युक्तो विष्णुश्च सुखप्रदा भवन्तु इत्यर्थः ।\nनम इति । नमो ब्रह्मणे वेदाय नम इत्यर्थः । वेदाक्षराभिव्यञ्जकवायुं प्रार्थयते - नमस्ते इत्यादिना । प्रत्यक्षं ब्रह्मेति - जगजीवनहेतुतया बृहत्वगुणशालित्वे वायुब्रह्मणोः अविशिष्टेऽपि (अविशेषेऽपि) वायोः प्रत्यक्षत्वं विशेष इति भावः । ऋतम् इति । ऋतत्वम् - अपभ्रंशराहित्यलक्षणं शब्दसत्यत्वम् । सत्यमिति । सत्यत्वञ्च यथावस्थितार्थकथनरूपमर्थसत्यत्वं इति न पौनरुक्तयम् । तन्माम् अवतु इति । अधीयमानं ब्रह्म अध्येतारं मामवतु । तद्वक्तारम् इति । अध्यापयितारं च विघ्नेभ्यो रक्षत्वित्यर्थः । तमेवार्थं भिन्नानुपूर्वकाभ्यां ताभ्यामेव पदाभ्याम् आदरातिशयात् प्रार्थयते - अवतु माम् । अवतु वक्तारम् इति । शान्तिः शान्तिः शान्तिः । विघ्नानाम् अस्त इति शेषः ॥"
                            }
                        ]
                    },
                    {
                        "verse_number": 2,
                        "original_text": "द्वितीयोऽनुवाकः\n[शिक्षार्थसङ्ग्रहः]\nशीक्षां व्याख्यास्यामः । वर्णः स्वरः । मात्रा बलम् । साम सन्तानः इत्युक्तः शीक्षाध्यायः ॥ १ ॥ (शीक्षां पञ्च) ॥ २ ॥\n॥ इति द्वितीयोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "शीक्षां व्याख्यास्यामः इति । शिक्षाख्यवेदाङ्गस्य 'वेदोपकारप्रकारो वर्ण्यत इत्यर्थः । शीक्षा इति दीर्घश्छान्दसः । वर्णः इति । वर्णास्त्रिषष्टिश्च चतुष्षष्टिश्शम्भुमते मताः (पा.शि.३) इत्युक्तरीत्या अकाराद्याः वर्णाः । स्वराः - उदात्तादयः । मात्राः - एकमात्रो भवेद्धस्वः (याज्ञ.शि.१५) इत्युक्तहृस्वदीर्घादिभेदाः । बलम् - अल्पप्राणत्वमहाप्राणत्वादिलक्षणम् । साम - कृष्ट प्रथमादिलक्षणाः सप्तस्वराः । सन्तानः वर्णपदसंहितादिः । एतेषां ज्ञानं शिक्षाख्यवेदाङ्गसाध्यम् । ततश्च एतज्ज्ञानं ब्रह्मविद्योपयोगीत्यर्थः । इदमुपलक्षणंवेदाङ्गान्तराणामपि । इत्युक्तः शीक्षाध्यायः इति । अध्यायः - ग्रन्थविशेषः\nशीक्षाख्यग्रन्थविशेषस्य उपयोगो वर्णित इत्यर्थः ॥"
                            }
                        ]
                    },
                    {
                        "verse_number": 3,
                        "original_text": "तृतीयोऽनुवाकः\n[महासंहितोपासनम्]\nसह नौ यशः । सह नौ ब्रह्मवर्चसम् । अथातस्सँहिताया उपनिषदं व्याख्यास्यामः । पञ्चस्वधिकरणेषु । अधिलोकमधिज्यौतिषमधिविद्यमधिप्रजमध्यात्मम् । ता महासंहिता इत्याचक्षते । अथाधिलोकम् । पृथिवी पूर्वरूपम् । द्यौरुत्तररूपम् । आकाशः सन्धिः ॥ १ ॥ वायुः सन्धानम् । इत्यधिलोकम् ॥\nअथाधिज्यौतिषम् । अग्निः पूर्वरूपम् । आदित्य उत्तररूपम् । आपः सन्धिः । वैद्युतस्सन्धानम्। इत्यधिज्यौतिषम् ॥ अथाधिविद्यम् । आचार्यः पूर्वरूपम् ॥ २ ॥\nअन्तेवास्युत्तररूपम् । विद्या सन्धिः । प्रवचनँ सन्धानम् । इत्यधिविद्यम् ॥ अथाधिप्रजम् । माता पूर्वरूपम् । पिता उत्तररूपम् । प्रजा सन्धिः । प्रजननँ सन्धानम् । इत्यधिप्रजम् ॥ ३ ॥\nअथाध्यात्मम् । अधरा हनुः पूर्वरूपम् । उत्तरा हनुः उत्तररूपम् । वाक् सन्धिः । जिह्वा सन्धानम् । इत्यध्यात्मम् ॥\n[संहितोपासनाफलम्]\nइतीमा महासँहिताः । य एवमेता महाँसँहिता व्याख्याता वेद । सन्धीयते प्रजया पशुभिः । ब्रह्मवर्चसेनान्नाद्येन सुवर्ग्येण' लोकेन ॥ ४ ॥ सन्धिराचार्यः पूर्वरूपमित्यधिप्रजं लोकेन ॥३॥\n॥ इति तृतीयोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "विद्याफलं गुरुशिष्योभयगतमस्त्विति गुरुशिष्यौ प्रार्थयेते - सह नौ इति । ब्रह्मवर्चसं यशश्च आवयोः सहास्तु इत्यर्थः ।\nअथात इति । लोकज्योतिर्विद्याप्रजाशरीररूपेषु-पञ्चसु अधिकरणेषु संहिताशब्दितसन्धिविषयकरहस्योपदेशान् व्याकरिष्याम इत्यर्थः । अधिलोकम् । 'विभक्तयर्थेऽव्ययम्' इति सप्तम्यर्थे समासः । एवमुत्तरत्रापि । अधिज्यौतिषं अध्यात्मम् इत्यत्र अव्ययीभावे शरत्प्रभृतिभ्यः (पा.सू.५-४-१०७), अनश्च (पा.सू.५-४-१०८) इति समासान्तः टच् । लोकादिषु पञ्चस्वधिकरणेषु अध्यस्यमानाः संहिताः महासंहिताः महच्छब्दः पूज्यवचनः । पूज्या इत्यर्थः । अ+उ=ओ इति वर्णसंहितायां पूर्वापरौ वर्णौ पूर्वापररूपे, श्लिष्टोच्चारणलक्षणः, परः संनिकर्षः संहिता (पा.सू.१-४-१०९) इत्युक्तः सन्धिः, तदनुकूलयत्नलक्षणः सन्धान इति संहितागतानां चतुर्णामवयवानां लोकादिषु पञ्चस्वधिकरणेषु दृष्ठिक्रमं दर्शयति - अथाधिलोकम् इत्यादिना । अधिलोकं उच्यत इति शेषः । अथशब्दो वाक्योपक्रमे । वायुः सन्धानम् इति । वायोः पूर्वोत्तरलोकसञ्चारिततया सन्धानत्वमिति भावः । इत्यधिलोकम् इति । उक्तमिति शेषः । एवमुत्तरत्रापि । अग्निः इत्यादि । अग्नौ प्रास्ताऽऽहुतिः सम्यगादित्यमुपतिष्ठते (म.स्मृ.३-७६) इत्युक्तरीत्या आहुतिसम्बन्धे अग्नयादित्ययोः पूर्वोत्तरत्वम् । अब्लक्षणसंधेः वैद्युताग्नयधीनत्वात् वैद्युतस्य सन्धानत्वं द्रष्टव्यम् । आचार्य इत्यादि । विद्या - शिष्यगतज्ञानम् । प्रवचनम् . अध्यापनमित्यर्थः । मातेत्यादि । प्रजननम् - गर्भोत्पादनम् । अधरा इत्यादि । कपोलाधः प्रदेशोऽधराहनुः । ऊर्ध्वप्रदेशः उत्तरा हनुः । वाक् शब्द इत्यर्थः । एतज्ज्ञानस्य फलमाह - य एवम् इति । सन्धीयते - अन्वितो भवतीत्यर्थः । शिष्टं स्पष्टम् ॥"
                            }
                        ]
                    },
                    {
                        "verse_number": 4,
                        "original_text": "चतुर्थोऽनुवाकः\n[मेधासिद्धये जपनीयाः मन्त्राः]\nयश्छन्दसामृषभो विश्वरूपः । छन्दोभ्योऽध्यमृतात् संबभूव । स मेन्द्रो मेधया स्पृणोतु । अमृतस्य देवधारणो भूयासम् ॥ शरीरं मे विचर्षणम् । जिह्वा मे मधुमत्तमा । कर्णाभ्यां भूरि विश्रुवम् ॥ ब्रह्मणः कोशोऽसि मेधया पिहितः । श्रुतं मे गोपाय ॥ आवहन्ती वितन्वाना ॥ १ ॥\n[धनसाध्यहोमोपयिकाः मन्त्राः]\nकुर्वाणा चीरमात्मनः । वासाँसि मम गावश्च । अन्नपाने च सर्वदा । ततो मे श्रियमावह । लोमशां पशुभिः सह स्वाहा ॥ आ मा यन्तु 'ब्रह्मचारिणः स्वाहा । यशो जनेऽसानि स्वाहा । श्रेयान् वस्यसोऽसानि स्वाहा । तं त्वा भग प्रविशानि स्वाहा समा भग प्रविश स्वाहा ॥ २ ॥\n[सच्छिष्यलाभाय प्रार्थना]\nतस्मिन् त्सहस्रशाखे । नि भगाहं त्वयि मृजे स्वाहा । यथाऽऽपः प्रवता यन्ति । यथा मासा अहर्जरम् । एवं मां ब्रह्मचारिणः । धातरायन्तु सर्वतः स्वाहा । प्रतिवेशोऽसि प्र मा पाहि प्र मा पद्यस्व ॥३॥ वितन्वाना विशस्वाहा सप्त च ॥ ४ ॥\n॥ इति चतुर्थोनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "ब्रह्मविद्यार्थं प्रणवं प्रार्थयते - यश्छन्दसाम् इति । छन्दसाम् वेदानां यः ऋषभः - श्रेष्ठः । विश्वरूपः - विश्वं विष्णुः (सा.ना.१) इति नामसहस्रपाठात् विश्वं - विष्णुः । तत्प्रतीकत्वात् तद्ध्यानसाधनत्वाच्च तद्रूपत्वम् । सर्वशब्दप्रकृतित्वाद्वा सर्वरूपत्वम् । एवंभूतः प्रणवः अमृतात् परमात्मनः सर्वेभ्यश्छन्दोभ्योऽधिकतया सम्बभूव - प्रादुर्भूतः । सः इन्द्रः - परमैश्वर्यशाली प्रणवः मा - मां मेधया - ज्ञानेन स्पृणोतु - उज्जीवयतु । स्पृप्रीतिरक्षणप्राणनेषु (धा.पा.१२६०) इति हि धातुः। देवेति दीव्यतः प्रणवस्य सम्बोधनम् । अमृतस्य परमात्मनः हृदये धारको भूयासम् । सर्वदा ब्रह्मज्ञानम् अनुवर्तताम् इत्यर्थः । मदीयञ्च शरीरं विचर्षणं बलारोग्यादिना कान्तिमद्भवतु । मदीया च जिह्वा सर्वदा ब्रह्मवदनशीलतया भोग्यतमा भवतु । कर्णाभ्याञ्च भूरि - भूयो ब्रह्मप्रतिपादकं शास्त्रं शृणवानि । विश्रुवम् इति छान्दसं रूपम् । परमात्मनः त्वं वाचकतया कोशोऽसि - निधानस्थानमसि । मेधाजनकतया तद्भरिततया वा मेधयाऽच्छादितोऽसि । तादृशः त्वम्, श्रुतार्थो यथा अप्रमृष्टो भवति, तथा कुरु इत्यर्थः ।\nविद्यौपयिकहोमसाधनमन्त्राः उच्यन्ते - आवहन्ती इत्यादिः । लक्ष्मीप्रार्थनामन्त्रोऽयम् । आवहन्ती - उत्पादयन्ती, वितन्वाना वर्धयन्ती, यतस्त्वम्, ततो मे चीरमितराणि वासांसि गाः अन्नपाने च सर्वदा कुर्वाणा सती, सा हि श्रीरमृता सताम् (तै.ब्रा.१-२-१) इति त्रयीलक्षणां श्रियम्, लोमशाम् - बहुलां यज्ञाद्यौपयिकपश्वादिद्रव्यैस्सह आवह - उत्पादय ॥ होमसाधनत्वात् मन्त्रस्य स्वाहान्तत्वम् । आ मा यन्तु इति । ब्रह्मविद्यायोग्याः ब्रह्मचर्यव्रतसम्पन्नाः शिष्याः 'समागच्छन्तु इत्यनुकूलशिष्यप्रार्थनामन्त्रः ।\nयशः इति । जनमध्ये यशस्वी भवानि इत्यर्थः । श्रेयान् इति । वस्यसः - वसीयसः वसुमत्तराणां मध्ये श्रेष्ठो भूयासमित्यर्थः । तं त्वा इति । हे भग । इति एश्वर्यादीनां सम्बोधनम् । तं त्वां प्रविशानि प्राप्नुवानीत्यर्थः । स मा इति । हे भग! सः त्वं मां प्राप्नुहीत्यर्थः । तस्मिन् इति । हे भग ! सहस्रशाखे ऐश्वर्यवीर्याद्यनन्तविधायुक्तेत्वयि प्रविष्टोऽहं निमृजे शुद्धो भवानीत्यर्थः । मृजूष् शुद्धौ (धा.पा.१०६६) इति हि धातुः । यथाऽऽपः इति । हे धातः - परमात्मन् ! यथा जलानि प्रवताः प्रवणाः दिशो यन्ति । । तानादिकाद्वनुतेः निष्ठायामनुनासिकलोपः 'यथा मासाः अहर्जरम् - अहोभिः जरा यस्य स पुरुषः अहर्जरः । यस्य कालेन जरा भवति, न व्याध्यादिना, सोऽहर्जरः । वृद्धः इति यावत् । तं यथा मासाः प्राप्नुवन्ति । यद्वा अहानि जीर्यन्ति यत्रेति अहर्जरः - संवत्सरः, सूर्यो वा ; एवं मां योग्याः शिष्याः आयान्तु इत्यर्थः । प्रतिवेशोऽसि इति । हे धातः ! त्वं प्रतिवेशशब्दित प्रतिगृहकल्पः सन्निहितोऽसीत्यर्थः । मा - मां प्रकर्षेण पाहि - प्रपद्यस्व । अन्तर्भावितण्यर्थोऽयं पदिः । प्रपन्नं मां कुरु इत्यर्थः ॥"
                            }
                        ]
                    },
                    {
                        "verse_number": 5,
                        "original_text": "पञ्चमोऽनुवाकः\n[परविद्योपासनाङ्गव्याहत्युपासनम्]\nभूर्भुवःसुवरिति वा एतास्तिस्रो व्याहृतयः । तासामुह स्मै तां चतुर्थीम्। माहाचमस्यः प्रवेदयते । मह इति । तद्ब्रह्म । स आत्मा । अङ्गान्यान्या देवताः । भूरिति वा अयं लोकः । भुव इत्यन्तरिक्षम् । सुवरित्यसौ लोकः ॥ १ ॥\nमह इत्यादित्यः । आदित्येन वाव सर्वे लोका महीयन्ते । भूरिति वा अग्निः । भुव इति वायुः। सुवरित्यादित्यः । मह इति चन्द्रमा । चन्द्रमसा वाव सर्वाणि ज्योतींषि महीयन्ते । भूरिति वा ऋचः । भुव इति सामानि । सुवरिति यजूंषि ॥ २ ॥\nमह इति ब्रह्म । ब्रह्म वाव सर्वे वेदा महीयन्ते । भूरिति वै प्राणः । भुव इत्यपानः । सुवरिति व्यानः । मह इत्यन्नम् । अनेन वाव सर्वे प्राणा महीयन्ते ॥ ता वा एताश्चतस्रश्चतुर्धा । चतस्रश्चतस्रो व्याहृतयः । ता यो वेद । स वेद ब्रह्म । सर्वेऽस्मै देवा बलिमावहन्ति ॥ ३ ॥\nअसौ लोको यजूंषि वेद द्वे च ॥ ४ ॥\n॥ इति पञ्चमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "वक्ष्यमाणपरविद्याङ्गभूतव्याहृत्युपासनमुपदिश्यते - भूर्भुवः इत्यादिना। वै शब्दः प्रसिद्धौ । तासाम् इति । महः इति व्याहृतिं माहाचमस्यनामा ऋषिः तिसृणां व्याहृतीनां चतुर्थी वक्ति इत्यर्थः । तद्ब्रह्मेत्यादि । यन्महश्शब्दितं, तदेव निरतिशयमहत्त्वात् आत्मब्रह्मशब्दितम् । इतरदेवतास्तु तदङ्गभूताः तस्यात्मनः शरीरभूताः । अतो निरतिशयमहत्त्वाभावात् न महश्शब्दवाच्यत्वम् इत्यर्थः । एवं महश्शब्दस्य वास्तवमर्थमुपवर्ण्य, भूर्भुवस्सुवर्मह इति व्याहृतिचतुष्टये चतुर्विधोपासनं दर्शयति - भूरिति इत्यादिना । भूरादिव्याहृतिचतुष्टये भूलोकान्तरिक्षस्वर्गलोकादित्यरूपार्थ चतुष्टयदृष्टिः कर्तव्या इत्यर्थः । महीयन्ते - पूजां प्राप्नुवन्तीत्यर्थः । एवमुत्तरत्रापि द्रष्टव्यम् । महीयन्ते पूज्यन्ते अनेन इति मह इति महश्शब्दव्युत्पत्तिरिति भावः । ता वा एताः इति । चतस्रोऽपि व्याहृतयः उक्तप्रकारेण चतुर्विधोपासनयुक्ताः इत्यर्थः । चतस्रश्चतस्रो व्याहृतयः इति । भूराद्याः चतस्रो व्याहृतयोऽपि उक्तप्रकारेण प्रत्येकं चतस्रः । अतः षोडशव्याहृतयः संपद्यन्ते इत्यर्थः । तद्वेदनस्य फलमाह - ता यो वेद इति । तद्वेदनात् ब्रह्मविद्या निष्पद्यते, सर्वे च देवाः पूजां कुर्वन्ति इत्यर्थः ॥"
                            }
                        ]
                    },
                    {
                        "verse_number": 6,
                        "original_text": "षष्ठोऽनुवाकः\n[शिष्यं प्रति उपासनोपदेशः]\nस य एषोऽन्तर्हृदयः आकाशः । तस्मिन्नयं पुरुषो मनोमयः । अमृतो हिरण्मयः । अन्तरेण तालुके । य एष स्तन इवावलम्बते । सेन्द्रयोनिः । यत्रासौ केशान्तो' विवर्तते । व्यपोह्य शीर्षकपाले । भरित्यग्नौ प्रतितिष्ठति । भुव इति वायौ ॥१॥\nसुवरित्यादित्ये । मह इति ब्रह्मणि । आप्नोति स्वाराज्यम् । आप्नोति मनसस्पतिम् । वाक्पतिश्चक्षुष्पतिः । श्रोत्रपतिर्विज्ञानपतिः । एतत् , ततो भवति । आकाशशरीरं ब्रह्म । सत्यात्मप्राणारामं मन आनन्दम् । शान्ति समृद्धममृतम् इति प्राचीनयोग्योपास्स्व ॥ २ ॥\nवायावमृतमेकं च ॥ ६ ॥\n॥ इति षष्ठोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "अङ्गान्युपदिश्य परविद्यामाह - स य एषः इत्यादिना । हृदयान्तर्गताकाशे विशुद्धमनोग्राह्यः अमृतः असंसारी, कमनीयविग्रहो य आस्ते, सः उपासितव्यः इत्यर्थः । इदञ्च वाक्यं परमात्मपरतया सर्वत्र प्रसिद्धोपदेशात् (ब्र.सू.१-२-१) इत्यत्र भाष्यकृता' उदाहृतम् । तथैव व्यासार्यैः व्याख्यातञ्च । अतो जीवविषयत्वशकां न कार्या ।\nएवं परविद्यामुपदिश्य अचिरादिगतिं दर्शयति - अन्तरेण इत्यादिना । तालुके - जिह्वायां अन्तरेण - मध्ये गोस्तन इव यो लम्बते. सा इन्द्रस्य सन्निहितमुक्तैश्वर्यस्य जीवस्य योनिः - निर्गममार्गः । यत्रासौ इति । यत्र - यस्मिन्मार्गे केशयोः - कः - ब्रह्मा, ईशः - रुद्रः । क इति ब्रह्मणो नाम ईशोऽहं सर्वदेहिनाम् (ह.वं.१३-४८) इति केशवशब्दनिरुक्तौ तथा वर्णनात् 'तयोरन्तः अवधिभूतः; कारणमिति यावत् । संहर्ता, स्थानभूत इति वा । तादृशो भगवान् यत्र मार्गे विशेषेण प्राप्यतया वर्तते इत्यर्थः । यद्वा - तालुके अन्तरेण ऊर्ध्वाधरतालुद्वयमध्ये तयोरप्यधस्तादित्यर्थः । यः स्तन इव लम्बते । संततं सिराभिस्तु लम्बत्याकोशसन्निभम् (महा.ना.१७) इति श्रवणात् हृदयपुण्डरीकमुच्यते । सा इन्द्रस्य - परमात्मनः योनिः - स्थानम् । यत्र असौ केशान्तवत् सूक्ष्मो जीवः विशिष्य वर्तते । हृदि ह्ययमात्मा (प्र.उ.३-६) इति श्रुतेः । व्यपोह्य इति । प्रयाणकाले शिरःकपाले भित्त्वा भूरित्युपासितया व्याहृत्या अग्नौ - अग्निलोके प्रतिष्ठितो भवति । भूरिति व्याहृतिः अग्निलोकं प्रापयतीत्यर्थः । यद्यपि सर्वस्य अर्चिरादिमार्गगन्तुः अग्निलोकप्राप्तिरस्ति, तथापि भूरादिव्याहृत्युपास्तिमहिम्ना कञ्चित्कालं तत्र तिष्ठति इत्यर्थः । स्वाराज्यम् - अकर्मवश्यत्वमित्यर्थः । आप्नोति इत्यादि । स्वसंकल्पनिष्पाद्यसर्वेन्द्रियः इत्यर्थः । करणनिरपेक्षज्ञान इति वा अर्थः । एतदिति । ततः तदनन्तरं एतद्भवति । किं तदित्यत्राह - आकाशः इति । आ समन्तात प्रकाशमानदिव्यविग्रहयुक्तं आविर्भूतब्रह्मरूपं भवति इत्यर्थः । सत्यात्म इति । सततैकरूपतया सत्यानां नित्यमुक्तानामात्मनां प्राणवत् परमप्रेमास्पदभूतो यः परमात्मा, स एव आरामः सर्वविधभोग्यभूतो यस्य, तत् तथोक्तम् । मनसा संकल्पमात्रेण सिद्धः आनन्दो यस्य तत मन आनन्दम् । यं कामं कामयते, सोऽस्य संकल्पादेव समुत्तिष्ठति (छां.उ.८-२-१०)इति श्रुतेः । शान्त्या समृद्धम् - आत्यन्तिकशान्तियुक्तम् । अमृतम् - असंसारि । एतादृशं ब्रह्मण भवतीति पूर्वेणान्वयः । इति - इति । एवं प्राचीनयोग्यनामानं शिष्यमनुशिष्टवान् इति शेषः ॥"
                            }
                        ]
                    },
                    {
                        "verse_number": 7,
                        "original_text": "सप्तमोऽनुवाकः\n[पाङ्क्तोपासनम्]\nपृथिव्यन्तरिक्षं द्यौर्दिशोऽवान्तरदिशाः । अग्निर्वायुरादित्यश्चन्द्रमा नक्षत्राणि । आप ओषधयो वनस्पतय आकाश आत्मा । इत्याधिभूतम् । अथाध्यात्मम् । प्राणो व्यानोऽपान उदानस्समानः । चक्षुश्श्रोत्रं मनो वाक् त्वक् चर्म माँसँस्नावास्थि मज्जा । एतदधि विधाय ऋषिरवोचत् । पाङ्क्तं वा इदं सर्वम् । पाङ्क्तेनैव पाङ्क्तं स्पृणोतीति ॥ १ ॥ सर्वमेकञ्च ॥ ७ ॥\n॥ इति सप्तमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "पृथिव्यन्तरिक्षम् इत्यादि । 'अधिभूतेषु' पृथिव्यादिपञ्चकमेकम् , अग्नयादिपञ्चकं द्वितीयम्, अबादिपञ्चकं तृतीयम् , एवं त्रीण्यधिभूतंपञ्चकानि । अध्यात्मं प्राणादिपञ्चकमेकं, चक्षुरादिपञ्चकं द्वितीयम्, चर्मादिपञ्चकं तृतीयम् । एवं षट् पञ्चकान्यपि, पञ्चाक्षरा पङ्क्तिः (तै,सं.६-२-२) इति पञ्चत्वसंख्यायुक्ततया पाङ्क्तानि । ततश्च पङ्क्तिच्छन्दोयुक्ततयोपासितेन पञ्चकषट्केण पाङ्क्तं स्पृणोति । पञ्चभूतादियुक्ततया पाङ्क्तं स्पृणोति - पालयति । साम्राज्यं लभते इति पञ्चक षट्कटमधिकृत्य कश्चिदृषिः अवोचदित्यर्थः ॥"
                            }
                        ]
                    },
                    {
                        "verse_number": 8,
                        "original_text": "अष्टमोऽनुवाकः\n[प्रणवप्रशंसा]\nओमिति ब्रह्म । ओमितीदँ सर्वम् । ओमित्येतदनुकृति ह स्म वा अप्योश्रावयेत्याश्रावयन्ति । ओमिति सामानि गायन्ति । ओंशोमिति शस्त्राणि शँसन्ति । ओमित्यध्वर्युः प्रतिगरं प्रतिगृणाति । ओमिति ब्रह्मा प्रसौति । ओमिति ब्राह्मणः प्रवक्ष्यन्नाह ब्रह्मोप्राप्नुवानीति । ब्रह्मैवोपाप्नोति । ओमित्यग्निहोत्रमनुजानाति ॥ ८ ॥\nइति अष्टमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "प्रणवं प्रशंसति' - ओमिति ब्रह्म इति । ब्रह्मप्रतीकत्वात् तद्ध्यानसाधनत्वाच्च पणवो बहौव । ओमितीदँ सर्वम् इति । ब्रह्मात्मकत्वादेव सर्वात्मकत्वञ्चेत्यर्थः।\nओमित्येतदनुकृतिर्हस्म वा अपि इति । विधिनिषेधात्मकस्य सर्वस्यापि ओमित्येकाकार एवानुज्ञालक्षणोऽनुकारोऽपि । ह स्म वै इति निपातत्रयेण प्रसिद्धिर्द्योत्यते । ओश्रावय इत्यादि । ओमित्युपक्रम्यैव उद्गाकारः सामानि गायन्ति इत्यर्थः । ओंशोमिति । होतारोऽपि ओमित्यपक्रम्यैव शंसन्तीत्यर्थः । ओमित्यध्वर्युः इति । होतरि शंसति अध्वर्युः प्रत्यृचं ओमित्यनुमोदते । ओधामोदेवेति शंसतो होतुः प्रोत्साहनं प्रतिगरः । पाकं पचतीतिवत् प्रतिगरं प्रतिगृणाति इति निर्देशः । प्रसौति - अनुज्ञां प्रयच्छतीत्यर्थः । ओमित्यग्निहोत्रम् इति । ओमुन्नयेत्येवं यजमानोऽनुजानाति इत्यर्थः । ओमिति ब्राह्मणः इति । वेदं प्राप्नुवानित्यनुसंधाय अध्ययनं करिष्यन्, ओमित्याह, तथैव वेदं प्राप्नोतीति दृष्टमेवेत्यर्थः ॥"
                            }
                        ]
                    },
                    {
                        "verse_number": 9,
                        "original_text": "नवमोऽनुवाकः ।\n[स्वाध्यायप्रवचनादिविद्याङ्गकर्म]\nऋतञ्च स्वाध्यायप्रवचने च । सत्यञ्च स्वाध्यायप्रवचने च । तपश्च स्वाध्यायप्रवचने च । दमश्च स्वाध्यायप्रवचने च । शमश्च स्वाध्यायप्रवचने च । अग्नयश्च स्वाध्यायप्रवचने च । अग्निहोत्रं च स्वाध्यायप्रवचने च । अतिथयश्च स्वाध्यायप्रवचने च । मानुषं च स्वाध्यायप्रवचने च । प्रजा च स्वाध्यायप्रवचने च । प्रजनश्च स्वाध्यायप्रवचने च । प्रजातिश्च स्वाध्यायप्रवचने च । सत्यमिति सत्यवाचा राथीतरः । तप इति तपोनित्यः पौरुशिष्टिः । स्वाध्यायप्रवचने एवेति नाको मौद्गल्यः । तद्धि तपस्तद्धि तपः ॥ १ ॥ प्रजा च स्वाध्यायप्रवचने च षट् च ॥ ९ ॥\n॥ इति नवमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "ब्रह्मविद्याङ्गमनुष्ठेयं कर्माऽऽह - ऋतञ्च इत्यादिना । ऋतम् - सूनृता वाणी । स्वाध्यायः - वेदाध्ययनम् । प्रवचनम् - अध्यापनम् । ऋत-स्वाध्याय-प्रवचनानि नित्यानुष्ठेयानीति वाक्यार्थः । सत्यम् - समदर्शनम् । ऋतं तु सूनृता वाणी सत्यं तु समदर्शनम् (भाग.११-१९-३८) इत्युक्तेः । तपः कायशोषणम् । दमः बाह्येन्द्रियजयः । शमः - अन्तरिन्द्रियजयः । अग्नयः - 'गार्ह पत्याद्याः । अग्निहोत्रम् इति नित्यकर्मणामग्निसाध्यानामुपलक्षणम् । मृतमनुष्योद्देशोनानुष्ठीयमानं श्राद्धं मानुषम् ।\nनृणामयं परो धर्मः सर्वेषां समुदाहृतः ।\nत्रिंशल्लक्षणवान् साक्षात् सर्वात्मा येन तुष्यति ॥ (भाग. ७-११-१२)\nइत्युक्तभगवदाराधनं वा । प्रजनः - प्रजननम् , ऋतुकालाभिगमनम् प्रजातिः - प्रकर्षण 'पौत्रादिजननम् । सत्यं वचो यस्य सः सत्यवचाः । रथीतरत्यापत्यं राथीतरनामा ऋषिः सत्यम् इति निर्दिष्टं सत्यं वच एव प्रधानम्, स्वाध्यायप्रवचने न प्रधाने इति मन्यते । पौरुशिष्टि नामा तपसि नित्यः निरतः ऋषिस्तु, तप एव प्रधानम्, स्वाध्यायप्रवचनाभ्यां न प्रयोजनमिति मन्यते । स्वाध्यायप्रवचने एव प्रधानं, तदेव प्रथमं तपः' इति नाको मोद्गल्यो मन्यते इत्यर्थः ॥"
                            }
                        ]
                    },
                    {
                        "verse_number": 10,
                        "original_text": "दशमोऽनुवाकः\n[विद्याङ्गमन्त्रः]\nअहंवृक्षस्य रेरिवा । कीर्तिः पृष्ठं गिरेरिव । ऊर्ध्वपवित्रो वाजिनीव स्वमृतमस्मि । द्रविणँ 'सवर्चसम्' । सुमेधा अमृतोऽक्षितः । इति त्रिशंकोर्वेदानुवचनम् । अहँषट् ॥ १० ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "विद्याङ्गतया जप्यमन्त्रमाह - अहं इत्यादिना । अहंवृक्षस्य रेरिवा - वृक्षवत् छेद्यस्य अहंकारादेः क्षपयिता । रेरिवा इति रीङ्क्षये (धा.पा.) इत्यस्मात् यङ्लुगन्तात्, अन्येभ्योऽपि दृश्यते (पा.सू.३-२-७५) इति क्वनिपि रूपम् । 'निरस्तसमस्तदेहात्मभिमानः' इत्यर्थः । कीर्तिः पृष्ठं गिरेरिव । मेर्वादिगिरिपष्ठवत् श्लाघ्यगुणशालितया कीर्तिमान् अस्मि इत्यर्थः । ऊर्ध्वपवित्रो वाजिनीव स्वमृतमस्मि । ऊर्ध्वपवित्रःसर्वोत्तरपवित्रोऽहं, वाजिनि - वाजम् अन्नमस्यास्तीति वाजी भोक्ता ; सर्वशेषिणि परमात्मनि स्वमृतमिवास्मि - अतिशयेन भोग्योऽस्मि । तत्प्रीतिविषयोऽस्मि इत्यर्थः । द्रविणं सर्वचसम् । तस्य समीचीनद्रविणमस्मि । भोगोपकरणमस्मि इत्यर्थः । सुमेधा अमृतोऽक्षितः - भगवच्छेषत्वज्ञानदार्ढ्यात् सुमेधाश्च । अमृतः - मरणशून्यः असंसारि । अक्षितः - अक्षयः षड्भावविकारशून्यः' इत्यर्थः । इति त्रिशंकोर्वेदानुवचनम् - त्रिशंकुदृष्टोऽयं मन्त्रः इत्यर्थः ॥"
                            }
                        ]
                    },
                    {
                        "verse_number": 11,
                        "original_text": "एकादशोऽनुवाकः\n[आचार्यानुशासनम्]\nवेदमनूच्याऽचार्योऽन्तेवासिनमनुशास्ति । सत्यं वद । धर्मं चर । स्वाध्यायान्मा प्रमदः । आचार्याय प्रियं धनमाहृत्य प्रजातन्तुं मा व्यवच्छेत्सीः । सत्यान्न प्रमदितव्यम। धर्मान्न प्रमदितव्यम् । कुशलान्न प्रमदितव्यम् । भूत्यै न प्रमदितव्यम् । स्वाध्यायप्रवचनाभ्यां न प्रमदितव्यम् ॥ १ ॥\nदेवपितृकार्याभ्यां न प्रमदितव्यम् । मातृदेवो भव । पितृदेवो भव । आचार्यदेवो भव । अतिथिदेवो भव । यान्यनवद्यानि कर्माणि । तानि सेवितव्यानि । नो इतराणि । यान्यस्माकँ सुचरितानि । तानि त्वयोपास्यानि ॥ २ ॥\nनो इतराणि । ये के चास्मच्छ्रेयाँसो ब्राह्मणाः तेषां त्वयाऽऽसने न प्रश्वसितव्यम् । श्रद्धया देयम् । अश्रद्धया देयम् । श्रिया देयम् । ह्रिया देयम् । भिया देयम् । संविदा देयम् । अथ यदि ते कर्मविचिकित्सा वा वृत्तविचिकित्सा वा स्यात् ॥३॥\nये तत्र ब्राह्मणास्संमशिनः । युक्ता आयुक्ताः । अलूक्षा धर्मकामाः स्युः । यथा ते तत्र वर्तेरन् । तथा तत्र वर्तेथाः । अथाभ्याख्यातेषु । ये तत्र ब्राह्मणास्संमर्शिनः । युक्ता आयुक्ताः । अलूक्षा धर्मकामाः स्युः । यथा ते तेषु वर्तेरन् । तथा तेषु वर्तेथाः ॥ ४ ॥\nएष आदेशः । एष उपदेशः । एषा वेदोपनिषत् । एतदनुशासनम् । एवमुपासितव्यम् । एवमु चैतदुपास्यम् ॥ ५ ॥\nस्वाध्यायप्रवचनाभ्यां न प्रमदितव्यम् तानि त्वयोपास्यानि स्यात तेषु वर्तेरन् सप्त च ॥ ११ ॥\n॥ इति एकादशोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "वेदमनूच्य इति । वेदमध्याप्य आचार्यः शिष्यमनुशिष्यात् इत्यर्थः । स्वाध्यायान्मा प्रमदः इति । स्वाध्यायाध्ययने प्रमादं मा कार्षीः । तत्राविहितो भव इत्यर्थः ।\nआचार्याय इति । गुरवे दक्षिणां दत्वा पुत्रसन्तत्यविच्छेदाय भार्यामुद्वहेः । कुशलम् - देवार्चनादिमङ्गलाचरणम्। भूत्यै न प्रमदितव्यम् । एश्वर्यार्थं कर्म कुरु । ऐश्वर्यस्य सर्वश्रेयस्साधनत्वादिति भावः । मातृदेवो भव - देवमिव मातरं पूजय इत्यर्थः । एवमुत्तरत्रापि ।\nयान्यस्माकम् इति । शिष्टाचारेष्वपि श्रुतिस्मृतिविरोध शून्यतया यानि सुचरितानि, तान्येव होलाकादीनि ग्राह्याणि न लोभादिमूलचरितानि इत्यर्थः । ये के च इति । स्वापेक्षया श्रेष्ठानां ब्राह्मणानां शय्यासनेषु समानतया न विश्रमणीयम् । श्रिया देयम् इति । श्रीः - मुखशोभा । अविषण्णवदनेन देयमित्यर्थः । भिया देयम् इति । सम्यगकरणे . प्रत्यवायो भविष्यतीति भिया देयमित्यर्थः । संविदा देयम् इति । संवित् - संकल्पः । संकल्पपूर्वकं देयम् इत्यर्थः । अथ यदि इत्यादि । कर्म - अग्निहोत्रादि । वृत्तम् - शिष्याचारमात्रप्रमाणकहोलाकादि । तत्र यदि सन्देहः इत्यर्थः । संमर्शिनः – विचारकुशलाः इत्यर्थः । युक्ताः - 'वेदशास्त्रेष्वभिरताः' । आयुक्ताः - आ समन्तात् युक्ताः । लौकिकेष्वपि कुशलाः इत्यर्थः । अलूक्षाः - क्रोधलोभादिरहिताः । शिष्टं स्पष्टम् । अथ इत्यादि । अभ्याख्याताः - अभिशस्ताः इत्यर्थः ।\nएष आदेश इत्यादिः । आदेशः - शासनम् । राजज्ञातुल्यमिति भावः । उपदेश पित्रादिहितैषिवचनम् । वेदोपनिषत् वेदानां रहस्योपदेशः । एतदनुशासनम् - शिष्यं प्रति आचार्यस्य कर्तव्यमनुशासनमेतत् । एवमुपासितव्यम् - अनुशासनप्रकारेण अनुष्ठेयमित्यर्थः । एवमु चैतदुपास्यम् इति । 'उ' शब्दोऽवधारणे । एवमेव उपास्यमित्यर्थः ॥"
                            }
                        ]
                    },
                    {
                        "verse_number": 12,
                        "original_text": "द्वादशोऽनुवाकः\n[उपसंहारशान्तिपाठः]\nशं नो मित्रश्शं वरुणः । शं नो भवत्वर्यमा । शं न इन्द्रो बृहस्पतिः । शं नो विष्णुरुरुक्रमः । नमो ब्रह्मणे । नमस्ते वायो । त्वमेव प्रत्यक्षं ब्रह्मासि । त्वामेव प्रत्यक्षं ब्रह्मावादिषम् । ऋतमवादिषम् । सत्यमवादिषम् । तन्मामावीत् । तद्वक्तारमावीत् । आवीन्माम् । आवीद्वक्तारम् । ओं शान्तिः शान्तिः शान्तिः ॥\n॥ इति द्वादशोऽनुवाकः॥\n॥ इति शिक्षावल्ली समाप्ता ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "अधीतानामुपनिषदाम् अन्ते पठितव्यां शान्तिमाह - शं नो मित्र इत्यादि । पूर्वमेव व्याकृतमेतत् लृडादिस्थाने भूतार्थत्वात् लुङ्प्रयोगः इति विशेषः ॥\n॥ इति तैत्तिरीयशिक्षावल्लीप्रकाशिका ॥"
                            }
                        ]
                    }
                ]
            },
            {
                "title": "Chapter - 2",
                "number": 2,
                "verses": [
                    {
                        "verse_number": 1,
                        "original_text": "भृगुवल्ली\n[शान्तिपाठः]\nसह नाववतु । सहनौ भुनक्तु । सह वीर्यं करवावहै । तेजस्वि नावधीतमस्तु मा विद्विषावहै । ओं शान्तिः शान्तिः शान्तिः ॥\nप्रथमोऽनुवाकः\n[ब्रह्मजिज्ञासा]\nभृगुर्वै वारुणिः । वरुणं पितरमुपससार । अधीहि भगवो ब्रह्मेति । तस्मा एतत् प्रोवाच । अन्नं प्राणं चक्षुः श्रोत्रं मनो वाचमिति । तँ होवाच । यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति । तद्विजिज्ञासस्व । तद्ब्रह्मेति । स तपोऽतप्यत । स तपस्तत्वा ॥ १ ॥\n॥ इति प्रथमोनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "अथ लक्षणान्तरमुखेन ब्रह्म प्रतिपादयितुम्, ब्रह्मप्रतिपत्तौ तपोनिधूतकल्मषान्तःकरणस्य हेतुत्वम् इति प्रतिपादनाय च भृगुवल्ली आरभ्यते - भृगुर्वै इति । वरुणसुतः भृगुः पितरं - वरुणम् , अधीहि भगवो ब्रह्मेति मन्त्रपूर्वकम् उपसन्न इत्यर्थः । हे भगवन् ! पूजार्ह ! ब्रह्म प्राणः ब्रह्म अधीहि - उपदेशाय स्मर । अधीष्व इति वा, अध्यापय इति वा अर्थः । तस्मा एतत् इति । अन्नं ब्रह्म, प्राणो ब्रह्म इत्यादिकं तन्मनश्शोधनाय उपदिश्य किं सर्वाणि अपि ब्रह्माणि ? उत एकम् ? तत्रापि किं वा ब्रह्म इति व्याकुलचेतसं पुत्रम् आलोक्य वक्ष्यमाणम् उवाच इत्यर्थः । यतो वा इमानि भूतानि इति । जीवन्ति - आत्मभूतेन जीवन्ति इत्यर्थः । प्रयन्ति सन्ति भूतानि - यत् अभिसंविशन्ति - लीयन्ते । सम् इत्येकीकरणे । एकीकृततया प्रवेशः संवेशः । यद्वा प्रयन्ति इति मोक्षः । अभिसंविशन्ति इति प्रलयः । अस्मिन् पक्षे यच्छब्दस्य आवृत्तिः । यतो वा इमानि भूतानि जायन्ते येन जातानि जीवन्ति यत्प्रयन्त्यभिसंविशन्ति इत्यत्र हि प्रतिवाक्यं तद् ब्रह्म इत्युनुक्तेः न जगज्जन्मादिप्रत्येकं लक्षणम् । प्रत्येकलक्षणत्वे लक्षणान्तरवैय्यर्थ्यप्रसङ्गाञ्च । अतः समुदितमेव लक्षणम् ।\nन च जन्मादिसमुदायस्य लक्षणत्वे व्यावर्त्याभावेन निष्प्रयोजनत्वम् ;लक्ष्याकारविपरीतशंकानिवारणक्षमत्वेन सप्रयोजनत्वात् । उत्पत्तिकारणत्वमात्रे अभिहिते हि तस्य स्थितिप्रलयकारणीभूतवस्त्वन्तरशंकया जगज्जन्ममात्रकारणस्य ब्रह्मणः निरतिशयबृहत्वं न सिद्ध्येत् । तथा लयकारणत्वाभिधाने आत्यन्तिकलय रूपमोक्षप्रदान्तर सद्भावशंकया मोक्षप्रदत्वप्राप्यत्वानुगुणगुणैः बृहत्त्वं न सिद्धयेत् । अतः जगज्जन्मकारणत्वमात्रस्य समस्तवस्तुव्यवच्छेदक्षमत्वेऽपि जन्मादिसमुदायकारणत्वस्य एव बृहत्त्वातिशयौपयिकत्वात् सृष्टि-स्थिति-प्रलय-समुदायकारणत्वं लक्षणम् इति ज्ञापितम् ॥\n[वाक्यस्य कारणत्वलक्षणविधानपरत्वम्]\nयतः येन यत् इति यद्वृत्तयोगात् कारणम् अनूद्यते । तद्ब्रह्मेति कारणस्य ब्रह्मत्वं विधीयते । तेन कारणत्वस्य ब्रह्मलक्षणत्वं सिद्धं भवति । तद्विजिज्ञासस्व - इति न विचारस्य उपासनस्य वा विधिः । विचारात्मकज्ञानं रागप्राप्तत्वात् न विधेयम् । उपासनात्मकस्य तु ज्ञानस्य ब्रह्मविदाप्नोति इति प्राकरणिकवाक्यान्तरसिद्धत्वात्, उपक्रमे - अधीहि भगवो ब्रह्म इति प्रश्नस्य तत्त्वपरत्वेन उपायविषयत्वाभावाच्च नोपासनाज्ञानमिह विधेयम् । अतः विजिज्ञासस्व इति उपदिश्यमानार्थे सावधानत्वार्थं सन्देहनिवृत्त्यर्थं च उक्तम् । या गन्धवती तां पृथिवीं विद्धि इतिवत् । अतः कारणत्वस्य ब्रह्मलक्षणत्वमेव अस्य वाक्यस्य विधेयम् । यथा यत्र सारसः स देवदत्तकेदारः इत्युक्ते सारसम्बन्धस्य देवदत्तकेदारलक्षणत्वम् उक्तं स्यात् तद्वदिति व्यासार्यैः उक्तम् ।\n[कारणत्वरूप-लक्षणविशेषकथनफलम् ]\nननु ईश्वरस्य लिलक्षयिषितत्वे तर्हि तदसाधारण सर्वज्ञत्वादिप्रतिपादकसत्यज्ञानादिवाक्यानादरेण जन्मादिकारणत्वेन किमर्थं लक्ष्यत इति चेत्, उच्यते । गुणैः स्वरूपस्य लक्ष्यत्वे तदपेक्षया बहिष्ठायाः विभूतेः उपास्यान्तर्भावः न प्रतीयेत । सर्गादिविषयभूतया तु विभूत्या स्वरूपे लक्ष्यमाणे, विभूतेः सर्गाद्यौपयिकसर्वज्ञत्वादिगुणानामपि जिज्ञास्यान्तर्भावः सिद्ध्यति । विभूतेश्च जिज्ञास्यान्तर्भावः, उपासात्रैविध्यात् (ब्र.सू.१-१-३२) इति सूत्रितः । ननु एवमपि कृत्स्नविभूतेः जिज्ञास्यान्तर्भावः न सिद्ध्यति ; त्रिपाद्विभूतेः जन्माद्यस्पृष्टत्वात् इति चेन्न । यत्प्रयन्ति इति प्रलयवाक्यस्थयच्छब्देन मुक्तप्राप्यस्य ब्रह्मणः विवक्षितत्वात्, नित्यविभूतिविशिष्टस्यैव मुक्तप्नाप्यत्वात्, नित्यविभूतेरपि जिज्ञास्यत्वसिद्धिः ॥\nएवञ्च जगत्कारणत्वलक्षणं विशिष्टनिष्ठम्, सत्यज्ञानत्वलक्षणं तु विशेष्यनिष्ठम् इति भिदा । एवमेव व्यासार्यैः उक्तम् ।\n[यतः इति हैतुपञ्चमी समर्थनम् ]\nअत्र यत इति पञ्चमी हेत्वर्थिका । यच्छब्दस्य अनुवादरूपत्वात् । अनुवादस्य च प्रापकवाक्यसापेक्षतया तद्विरुद्धार्थपरत्वासम्भवात् । प्रापकवाक्येषु, एकमेवाद्वितीयम्, तदैक्षत बहु स्याम्, (छां.उ.६-२-१-३) तत् तेजोऽसृजत (छां.उ.६-२-३) इति निमित्तत्वोपादानत्वयोः प्रतिपादनात् तदनुवादिनि लक्षणवाक्ये यतः इति पदम् उभयविषयकम् इति व्यासार्यैः उक्तम् । न च हेतौ पञ्चमी नानुशिष्टेति शंक्यम् । अ इ उ ण् (पा.सू.१) इति सूत्रे, विवारभेदात् इति भाष्यनिर्देशेन, विभाषा गुणेऽस्त्रियाम् (पा.सू.२-३-२५) इत्यत्र विभाषा इति योगविभागस्य आश्रिततया, ततः एव हेतुपञ्चम्युपपत्तेः इति द्रष्टव्यम् ॥\n[जन्माद्यधिकरणविचारः]\nइदञ्च चिन्तितम्, जन्माद्यस्य यतः (ब.सू.१-१-२) इति सूत्रे । यतो वा इमानि भूतानि जायन्ते येन जातानि जीवन्ति इत्यत्र जगजन्मादयः न विशेषणत्वेन ब्रह्म लक्षयितुं शक्नुवन्ति । विशेषणानां व्यावर्तकस्वभावत्वेन व्यावर्तकबहुत्वे व्यावर्त्यबहुत्वावश्यंभावेन विशेषणानां बहुत्वे विशेष्यनानात्वप्रसङ्गात् । खण्डमुण्डः पूर्णशृङ्गः गौः इत्यत्र विशेषणबहुत्वेन विशेष्यबहुत्वस्य दर्शनात् । न च, देवदत्तः श्यामो युवा लोहिताक्षः समपरिमाणः इत्यादौ विशेषणबहुत्वेऽपि विशेष्यैक्यं दृष्टम् इति वाच्यम् । प्रत्यक्षावगतविशेष्यैक्यबलात् तत्र विशेष्यभेदत्यागेऽपि, प्रत्यक्षाद्यप्रतिपन्ने अलौकिके ब्रह्मणि उत्सर्गप्राप्तस्य विशेषणभेदप्रयुक्तविशेष्यभेदस्य त्यागायोगात् ॥\nनापि उपलक्षणतया जन्मादीनां व्यावर्तकत्वम्, यत्रायं सारसः स देवदत्तकेदारः इत्यादौ केदारत्वादिना केनचित् आकारणे पूर्वप्रतिपन्नः एव केदारः देवदत्तकेदारत्वरूपधर्मान्तरवत्तया सारसेन उपलक्ष्यते । इह तु जगज्जन्मादिभिर्हि निरतिशयबृहत्त्व रूप लक्षणीये उपलक्ष्याकारसमानाधिकरणः केदारत्वस्थानीयः पूर्वप्रतिपन्नः कश्चन आकारः वक्तव्यः । न च इह ब्रह्मणि पूर्वप्रतिपन्नाकारः कश्चित् अस्ति । न च, सत्यं ज्ञानमनन्तं ब्रह्म इति वाक्यप्रतिपन्नसत्यत्वज्ञानत्वादीनां पूर्वप्रतिपन्नाकारत्वसम्भवः । सत्यत्वादिषु अपि विशेषणत्वोपलक्षणत्वविकल्पदौस्स्थ्येन तेषामपि लक्षणत्वासम्भवात् इति प्राप्ते, उच्यते - जन्माद्यस्य यतः (ब्र.सू.१-१-२) अस्य - अचिन्त्यविविधविचित्ररचनस्य ब्रह्मादिस्तम्बपर्यन्तक्षेत्रज्ञमिश्रितस्य जगतः जन्मस्थितिलयाः यतः भवन्ति, तद्ब्रह्म इति सूत्रार्थः । ततश्च जगज्जन्मादिहेतुत्वं ब्रह्मलक्षणं भवितुमर्हति इति सूत्रार्थः ॥\nअयं भावः - यद्यपि विशेषणानां व्यावर्तकत्वं स्वभावः, अथापि विशेषण स्वविरुद्धधर्माश्रयात् स्वाश्रयं व्यवच्छिनत्ति इत्येव । न तु स्वाविरुद्धधर्माश्रयादपि स्वाश्रयं व्यावर्तयति । नीलम् उत्पलम् इत्यादौ नैल्यस्य शौक्ल्याश्रयव्यावर्तकत्ववत् । दैर्ध्याश्रयव्यावर्तकत्वाभावात् । प्रकृते च जन्महेतुत्वस्थितिहेतुत्वादीनां परस्परविरुद्धत्वाभावेन व्यक्तिबहुत्वस्या प्रसक्तिः । खण्डः मुण्डः इत्यादौ खण्डत्वादीनां परस्परविरुद्धत्वात् स्वाश्रयभेदकत्वम् । उपलक्षणत्वपक्षेऽपि न दोषः । उपलक्षणभूतात् जगज्जन्मादिहेतुत्वात् उपलक्ष्याच्च निरतिशयबृहत्वात् अन्यस्य बृहत्वसामान्यस्य पूर्वप्रतिपन्नाकारस्य सम्भवेन उपलक्षणत्वपक्षेऽपि दोषाभावात् ।\nननु परस्परविरुद्धयोः विशेषणत्वोपलक्षणत्वपक्षयोः उभयोरपि भाष्ये कथम् अभ्युपगमः इति चेत्, अत्र केचित् - विशिष्टनिष्ठं जगत्कारणत्वम्, विशेष्यनिष्ठं तु सत्यत्वादिकम् इति व्यासार्यैः तत्र तत्रोक्तम् । भाष्ये च जगत्कारणत्वोपलक्षितस्वरूपस्य इति बहुशो व्यवहतत्वात् जगत्कारणत्वं चिदचिदिशष्टस्य ब्रह्मणः विशेषणभूतं लक्षणम् । शुद्धस्वरूपस्य तु उपलक्षणम्, जगत्कारणत्वस्य शुद्धस्वरूपनिष्ठत्वाभावात् । तदभिप्रायेणैव विशेषणोपलक्षणत्वाभ्युपगमः । न च शुद्धस्वरूपानिष्ठस्य विशिष्टनिष्ठस्य जगत्कारणत्वस्य कथं शुद्धस्वरूपोपलक्षणत्वमिति वाच्यम् । तटस्थस्यापि शाखाग्रस्य चन्द्रोपलक्षणत्वस्य दर्शनात् - इति वदन्ति ।\nअन्ये तु विशेष्यनिष्ठत्वानिष्ठत्वाभ्यामेव विशेषणोपलक्षणभेदम् आश्रित्य, जगत्कारणत्वस्य ब्रह्मनिष्ठतया विशेषणत्वम्, प्रपञ्चगतजन्मादेस्तु ब्रह्मनिष्ठत्वाभावेन उपलक्षणत्वम् इति वर्णयन्ति ।\nअपरे तु, यतो वा इमानि इति वाक्येन जन्मादिविशिष्टे ब्रह्मत्वं बोध्यते ? उत तदुपलक्षिते ? नाद्यः ; जन्मविशिष्टे ब्रह्मत्वबोधने विशेषणभूतजन्मादौ अपि ब्रह्मत्वप्रसङ्गः । उपलक्षणपक्षे आकारान्तराप्रतिपत्तिः दोषः इति पूर्वपक्षिणः भावः । तन्न, न विधेयान्वयित्वं विशेषणत्वम् ; येन जन्मादेः विशेषणत्वे विधेयभूतब्रह्मत्वान्वयः अपि प्रसज्येत् । अपि तु यदन्विततया ज्ञाते इतरान्वयः तत्तत्र विशेषणम् । प्रकृते च जगज्जन्मादिहेतुत्वान्वयितया ज्ञाते ब्रह्मणि ब्रह्मत्वान्वयधीः इति विशेषणत्वे न अनुपपत्तिः । यदि विधेयान्वयी एव विशेषणम् इति आग्रहः, तर्हि उपलक्षणपक्षो वा अस्तु । बृहत्त्वसामान्यलक्षणतृतीयाकार-प्रतिपत्तेः असम्भवात् इत्येव सिद्धान्तिनः अभिप्रायः । न तु विशेषणत्वोपलक्षणत्वयोः समुञ्चयः इति (वदन्ति) ।\nइतरे तु, तद्विजिज्ञासस्व इत्यत्र उपासनं विधीयते । तत्र केषुचित् उपासनेषु जगत्कारणत्वम् अनुसन्धेयम् । तत्र ज्ञाप्यान्तर्भूतत्वात् जगत्कारणत्वं विशेषणम् । यत्र तु नानुसन्धेयम् तत्र उपलक्षणं ज्ञाप्यानन्तर्गतत्वात् इति, इतरे तु अर्थसामान्यात् (ब्र.सू. ३-३-१३) इति सूत्रे व्यासार्योक्तेः तदनुसारेण विशेषणत्वोपलक्षणत्व समुञ्चयः अपि न अनुपपन्नः इति वदन्ति ।\nअतः जगज्जन्मादिहेतुत्त्वं ब्रह्मलक्षणम् इति स्थितम् । प्रकृतम् अनुसरामः ।\n[पुनः पुनरुपसरणम्]\nस तपोऽतप्यत इति शृङ्गग्राहिकया इदं ब्रह्म इत्युपदेशं परित्यज्य लक्षणोपदेशपूर्वकं, विजिज्ञासस्व इत्युपदिशतो हि अयं भावः । सम्पादनीयं ब्रह्मज्ञानसाधनं संपाद्य एतल्लक्षणलक्षितं ब्रह्म विजानीहि इति । एतम् अर्थं निश्चित्य इन्द्रियनिग्रहादिलक्षणस्य तपसा ब्रह्मविद्यायाम् अन्तरङ्गोपायत्वात् तदेव साधनमिति ज्ञात्वा तपः कृत्वा ॥"
                            }
                        ]
                    },
                    {
                        "verse_number": 2,
                        "original_text": "द्वितीयोऽनुवाकः\n[अन्ने ब्रह्मत्व परिज्ञानम्]\nअन्नं ब्रह्मेति व्यजानात् । अन्नाद्ध्येव खल्विमानि भूतानि जायन्ते । अन्नेन जातानि जीवन्ति । अन्नं प्रयन्त्यभिसंविशन्तीति । तद्विज्ञाय । पुनरेव वरुणं पितरमुपससार । अधीहि भगवो ब्रह्मेति । तँ होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा ॥\n॥ इति द्वितीयोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "प्रथमतः अन्नस्य सर्वभूतोत्पत्त्यादिकारणत्वात्, अन्नं ब्रह्मेति ज्ञातवान् इत्यर्थः । तद्विज्ञाय इति । अन्नं ब्रह्मेति ज्ञात्वा उत्पत्तिमत्त्वादिना अन्नस्य ब्रह्मत्वे अपरितुष्यन् पुनरपि पितृसमीपमागत्य अधीहि भगव इति मन्त्रम् उच्चारितवानित्यर्थः । तँ होवाच इति । पूर्ववदेव तपः समाचर, तप एव ब्रह्मविद्यासाधनम् । तस्मात् तपसा ब्रह्म विजिज्ञासस्व इत्युक्तवान् इत्यर्थः । स तपस्तप्त्वा इत्यादि । स्पष्टोऽर्थः ॥"
                            }
                        ]
                    },
                    {
                        "verse_number": 3,
                        "original_text": "तृतीयोऽनुवाकः\n[प्राणे ब्रह्मत्वपरिज्ञानम्]\nप्राणो ब्रह्मेति व्यजानात् । प्राणाद्ध्येव खल्विमानि भूतानि जायन्ते । प्राणेन जातानि जीवन्ति । प्राणं प्रयन्त्यभिसंविशन्तीति, तद्विज्ञाय, पुनरेव वरुणं पितरमुपससार । अधीहि भगवो ब्रह्मेति । तें होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा ॥\n॥ इति तृतीयोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "स्पष्टोऽर्थः ॥"
                            }
                        ]
                    },
                    {
                        "verse_number": 4,
                        "original_text": "चतुर्थोऽनुवाकः\n[मनसि ब्रह्मत्वज्ञानम्]\nमनो ब्रह्मेति व्यजानात् । मनसो ह्येव खल्विमानि भूतानि जायन्ते । मनसा जातानि जीवन्ति । मनः प्रयन्त्यभिसंविशन्तीति । तद्विज्ञाय पुनरेव वरुणं पितरमुपससार । अधीहि भगवो ब्रह्मेति । तँ होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा ॥\n॥ इति चतुर्थोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "स्पष्टोऽर्थः ॥"
                            }
                        ]
                    },
                    {
                        "verse_number": 5,
                        "original_text": "पञ्चमोऽनुवाकः\n[विज्ञानं ब्रह्म इति परिज्ञानम्]\nविज्ञानं ब्रह्मेति व्यजानात् । विज्ञानाद्ध्येव खल्विमानि भूतानि जायन्ते । विज्ञानेन जातानि जीवन्ति । विज्ञानं प्रयन्त्यभिसंविशन्तीति । तद्विज्ञाय पुनरेव वरुणं पितरमुपससार । अधीहि भगवो ब्रह्मेति । तँ होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तत्वा ।\n॥ इति पञ्चमोनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "स्पष्टोऽर्थः ॥"
                            }
                        ]
                    },
                    {
                        "verse_number": 6,
                        "original_text": "षष्ठोऽनुवाकः\n[ब्रह्मविद्याफलम्]\nआनन्दो ब्रह्मेति व्यजानात् । आनन्दाद्ध्येव खल्विमानि भूतानि जायन्ते । आनन्देन जातानि जीवन्ति । आनन्दं प्रयन्त्यभिसंविशन्तीति । सैषा भार्गवी वारुणी विद्या । परमे व्योमन् प्रतिष्ठिता । य एवं वेद प्रतितिष्ठति । अन्नवानन्नादो भवति । महान् भवति प्रजया पशुभिर्ब्रह्मवर्चसेन । महान् कीर्त्या ॥\n॥ इति षष्टोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "सैषा भार्गवी इति । भृगवे वरुणेन प्रोक्ता विद्या अन्नमयादिकम् अतिक्रम्य. परमे व्योमन् इति निर्दिष्टे परमव्योमशब्दिते परमात्मनि प्रतिष्ठिता, न तु तमपि अतिक्रम्य ततः अन्यत्र गता इत्यर्थः । तद्वेदनस्य फलमाह - स य एवं वेद इति । स्पष्टोऽर्थः ॥"
                            }
                        ]
                    },
                    {
                        "verse_number": 7,
                        "original_text": "सप्तमोऽनुवाकः\n[ब्रह्मविद्यांगतया अनुष्ठेयानि व्रतानि]\nअन्नं न निन्द्यात् । तद्व्रतम् । प्राणो वा अन्नम् । शरीरमन्नादम् । प्राणे शरीरं प्रतिष्ठितम् । शरीरे प्राणः प्रतिष्ठितः । तदेतदन्नमन्ने प्रतिष्ठितम् । स य एतदन्नमन्ने प्रतिष्ठितं वेद प्रतितिष्ठति । अन्नवानन्नादो भवति । महान् भवति प्रजया पशुभिर्ब्रह्मवर्चसेन । महान् कीर्त्या ॥\n॥ इति सप्तमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "एतद्विद्याङ्गं व्रतमाह - अन्नं न निन्द्यात्, तद्व्रतम् इति । प्राणशरीरयोः, अप्तेजसोः पृथिव्याकाशयोः अन्नान्नादत्वदृष्टिम् , तयोः परस्परप्रतिष्ठितत्वदृष्टिम, परस्परप्रतिष्ठिततया परम्परया स्वप्रतिष्ठितत्त्वदृष्टिम् , तदङ्गव्रतविशेषम्, तत्फलञ्चाह - प्राणो वा अन्नम् इत्यादिना ॥"
                            }
                        ]
                    },
                    {
                        "verse_number": 8,
                        "original_text": "अष्टमोऽनुवाकः\n[अन्ननिन्दानिषेधः]\nअन्नं न परिचक्षीत । तद्व्रतम् । आपो वाऽन्नम् । ज्योतिरन्नादम् । अप्सु ज्योतिः प्रतिष्ठितम् । ज्योतिष्यापः प्रतिष्ठिताः । तदेतदन्नमन्ने प्रतिष्ठितम् । स य एतदन्नमन्ने प्रतिष्ठितं वेद प्रतितिष्ठति । अन्नवानन्नादो भवति । महान् भवति प्रजया पशुभिर्ब्रह्मवर्चसेन । महान् कीर्त्या ॥\n॥ इति अष्टमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "न परिचक्षीत । पात्रस्थम् अन्नं न निराकुर्यात् इत्यर्थः ॥"
                            }
                        ]
                    },
                    {
                        "verse_number": 9,
                        "original_text": "नवमोऽनुवाकः\nअन्नं बहु कुर्वीत । तद्व्रतम् । पृथिवी वा अन्नम् । आकाशोऽन्नादः । पृथिव्यामाकाशः प्रतिष्ठितः । आकाशे पृथिवी प्रतिष्ठिता । तदेतदन्नमन्ने प्रतिष्ठितम् । स य एतदन्नमन्ने प्रतिष्ठितं वेद प्रतितिष्ठति । अन्नवानन्नादो भवति । महान् भवति प्रजया पशुभिर्ब्रह्मवर्चसेन । महान् कीर्त्या ॥\n॥ इति नवमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "बहु कुर्वीति इति । अतिथ्यभ्यागतस्वजनपर्याप्तं कुर्यात् इत्यर्थः । यद्वा - बहुकुर्वीति - बहुमन्वीत इत्यर्थः । अन्ने बहुमतिं कुर्यात् इत्यर्थः ॥"
                            }
                        ]
                    },
                    {
                        "verse_number": 10,
                        "original_text": "दशमोऽनुवाकः\n[अन्नदानमाहात्म्यम्]\nन कञ्चन वसतौ प्रत्याचक्षीत । तद्व्रतम् । तस्माद्यया कया च विधया बह्वन्नं प्राप्नुयात् । अराध्यस्मा अन्नमित्याचक्षते । एतद्वै मखतोऽन्नँराद्धम् । मुखतोऽस्मा अन्नँ राध्यते । एतद्वै मध्यतोऽन्नँ राद्धम् । मध्यतोऽस्मा अन्नँ राध्यते । एतद्वा अन्ततोऽन्नँ राद्धम् । अन्ततोऽस्मा अन्नँ राध्यते ॥ १ ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "न कञ्चन वसतौ प्रत्याचक्षीत इति । स्वगृहे रात्र्यादौ भोजनार्थम् आगतं कमपि नरं न निराकुर्यात् इत्यर्थः । तस्मात् इति । भोजनार्थम् आगतानां पुरुषाणाम् अप्रत्याख्यानस्य आवश्यकत्वात् निषिद्धेनापि येन केनचिन्मार्गेण बह्वन्नं सम्पादयेत् इत्यर्थः । अराध्यस्मा इति । अस्मै - उपासकाय अन्नम्, अराधि - सिद्धम् । उपासकार्थमेव हि अन्नस्य निष्पत्तिः । अतः तदर्थमेव निष्पन्नत्वात् अन्नानां तेषां येन केनापि उपायेन आर्जने न दोषः इति भावः । एतद्वा इति । आदिमध्यान्तप्रदेशेषु अन्नं यदेतत्सिद्धं, सर्वावयवयुक्तमपि अन्नम् अस्मै उपासकाय सिद्धं ; तदर्थमेव उत्पन्नमिति हि सन्तः आचक्षते इत्यर्थः ।\nय एवं वेद, सः यया कया च विधया बह्वन्नं प्राप्नुयात् इति पूर्वेण सम्बन्धः ॥"
                            }
                        ]
                    },
                    {
                        "verse_number": 11,
                        "original_text": "[आध्यात्मिक-आधिदैविकोपासनानि]\nय एवं वेद । क्षेम इति वाचि । योगक्षेम इति प्राणापानयोः । कर्मेति हस्तयोः । गतिरिति पादयोः । विमुक्तिरिति पायौ । इति मानुषीः समाज्ञाः । अथदैवीः । तृप्तिरिति वृष्टौ । बलमिति विद्युति ॥ २ ॥\nयश इति पशुषु । ज्योतिरिति नक्षत्रेषु । प्रजातिरमृतमानन्द इत्युपस्थे । सर्वमित्याकाशे । तत्प्रतिष्ठेत्युपासीत । प्रतिष्ठावान् भवति । तन्मह इत्युपासीत । महान्भवति । तन्मन इत्युपासीत । मानवान् भवति ॥ ३ ॥\nतन्नम इत्युपासीत । नम्यन्तेऽस्मै कामाः । तद्ब्रह्मेत्युपासीत । ब्रह्मवान् भवति । तद्ब्रह्मणः परिमर इत्युपासीत । पर्येणं म्रियन्ते द्विषन्तः सपत्नाः । परि येऽप्रिया भ्रातृव्याः । स यश्चायं पुरुषे यश्चासावादित्ये । स एकः ॥ ४ ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "क्षेम इति इत्यादि । क्षेमसाधनत्वात् वाचः, क्षेमत्वबुद्धिः तत्र कार्या इत्यर्थः । एवम् उत्तरत्रापि । विमुक्तिः - विसर्गः इत्यर्थः । अध्यात्मम् एताः उपासनाः उक्ताः इत्यर्थः । अथ दैवीः दैविकीः उपासनाः वक्ष्यामि इत्यर्थः ॥\nप्रजातिः इति । एतत्तु आध्यात्मिकोपासने सङ्गतम्, पाठक्रमात् अर्थक्रमस्य बलवत्त्वात् इति द्रष्टव्यम् । सर्वमित्याकाशे इत्यादि । आकाशस्य प्रतिष्ठितत्वादि गुणयुक्ततया उपासते । तत्क्रतुन्यायेन प्रतिष्ठादिकं भवति इत्यर्थः । ब्रह्मवान् - बृहत्ववानित्यर्थः । नम्यन्ते - प्राप्यन्ते इत्यर्थः । परितः म्रियन्ते अस्मिन् इति परिमरः । सार्वत्रिकमरणस्यापि अवकाशतया आश्रय इत्यर्थः । एवम् आकाशस्य ब्रह्मशेषत्वेन परिमरत्वेन च उपासने, एनम् - उपासकं परितः द्विषन्तः म्रियन्ते इत्यर्थः । पर्येणम् इति णत्वं छान्दसम् । तदेव व्याचष्टे परि येऽप्रियाः इति । अप्रियाः. भ्रातृव्याः शत्रवः परितः वर्तमानाः म्रियन्ते इत्यर्थः ॥"
                            }
                        ]
                    },
                    {
                        "verse_number": 12,
                        "original_text": "[उपासनाफलम्]\nस य एवं वित् । अस्माल्लोकात्प्रेत्य । एतमन्नमयमात्मानमुपसङ्क्रम्य । एतं प्राणमयमात्मानमुपसङ्क्रम्य । एतं मनोमयमात्मानमुपसङ्क्रम्य । एतं विज्ञान मयमात्मानमुपसङ्क्रम्य । एतमानन्दमयमात्मानमुपसङ्क्रम्य । इमान् लोकान् कामान्नी कामरूप्यनुसञ्चरन् । एतत्सामगायन्नास्ते । हा३ वु हा३ वु हा३ वु ॥ ५ ॥\nअहमन्नमहमन्नमहमन्नम् । अहमन्नादोऽहमन्नादोऽहमन्नादः । अहँ श्लोककदहँ श्लोककृदहँ श्लोककृत् । अहमस्मि प्रथमजा ऋता३स्य । पूर्वं देवेभ्योऽमृतस्य ना३ भा ३ इ । यो मा ददाति स इ देवा मा३वा ३ः । अहमन्नमन्नमदन्तमा३ द्मि । अहं विश्वं भुवनमभ्यभवा३म् । सुवर्णज्योतीः । य एवं वेद ॥ ६ ॥इत्युपनिषत् । राध्यते विद्युति मानवान् भवत्येको हा३वु य एवं वेदैकं च ॥ १० ॥\n॥ इति दशमोनुवाकः ॥\n॥इति भृगुवल्ली समाप्ता । समाप्ता च तैत्तिरीयोपनिषत् ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "स यः इत्यादि । पूर्ववदर्थः । एतत् वक्ष्यमाणम् इत्यर्थः । शिष्टं स्पष्टम् । हा३ वु हा३ वु हा३ वु इति स्तोभाक्षराणि एतानि ।\nअहमन्नम् इति । अत्र अहं शब्दः परमात्मपर्यन्तः । भोग्यभोक्तृवाच्यौ अन्नान्नादशब्दौ अपि तत्पर्यन्तौ । श्लोककृत् श्लोक्यन्ते इति श्लोकाः; श्लाघनीयजगद्रक्षणादिकृत् इत्यर्थः । अहमस्मि इति । ऋतस्य कर्मणः । प्रथमजाः - सर्गाद्यसमयः तत्परिपाककृत् इत्यर्थः । पूर्वं देवेभ्यः वर्तमानाः अमृतस्य - मोक्षस्य, नाभिः - रथचक्रस्य नाभिरिव आश्रयभूतः । नाभा इ इति गानकृतः विकारः । यो मां योग्याय शिष्याय ददाति - उपदिशति, स एव मा - मां, अवाः - अवात् प्राप्तः भवति । वा गतिगन्धनयोः (धा.पा.१०५०) इति हि धातुः । इच्छब्दोऽनर्थकः । अहमन्नं इति । अन्नशब्दितम् अचेतनम् , तद्भोक्तारं चेतनञ्च अद्मि - व्याप्नोमि । अहं विश्वम् इति । प्रळयकाले विश्वम् अभिभूतवान् अस्मि इत्यर्थः ।\nसुवर्णज्योतीः इति । कमनीयदेदीप्यमानशरीरः भवति । य एवं वेद । इत्युपनिषत् । समाप्ता इति शेषः ॥\nक्षेमाय यः करुणया क्षितिनिर्जराणां भूमावजृम्भयत भाष्यसुधामुदारः ।\nवामागमाध्वगवदावदतूलवातो रामानुजस्स मुनिराद्रियतां मदुक्तिम् ॥\n॥ इति भृगुवल्ली प्रकाशिका ॥\n॥ इति श्रीभगवद्रामानुजसिद्धान्तनिर्धारणसार्वभौम श्रीमद्रङ्गरामानुजमुनिविरचिततैत्तिरीयोपनिषत्प्रकाशिका सम्पूर्णा ॥"
                            }
                        ]
                    }
                ]
            },
            {
                "title": "Chapter - 3",
                "number": 3,
                "verses": [
                    {
                        "verse_number": 1,
                        "original_text": "आनन्दवल्ली\n[गुरुशिष्यसंकल्पः]\nहरिः ओम्\nसह नाववतु । सह नौ भुनक्तु । सह वीर्यं करवावहै । तेजस्वि नावधीतमस्तु मा विद्विषावहै । ओं शान्तिः शान्तिः शान्तिः ॥ १ ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "सह नाववतु इत्यादि । अधीतो मन्त्रः नौ - गुरुशिष्यौ सह रक्षतु। अन्यतरस्यापि दोषो मा भूत् इत्यर्थः । पुनरपि तदेव प्रार्थयते - सह नौ भुनक्तु इति। भुनक्तु - पालयतु । भुज पालनाभ्यवहारयोः (धा.पा.१४५५) इति हि धातुः । अवनार्थत्वात् भुजोऽनवने (धा.पा.१४१८) इत्यात्मनेपदाभावः । सह वीर्यं करवावहै इति । अधीतैः मन्त्रैः तत्तत्फलनिष्पादनलक्षणं वीर्यं सह करवाव इत्यर्थः । नौ - आवयोः, अधीतम्, तेजस्वि अस्तु - वीर्यवत्तरमस्तु । मा विद्विषावहै इति । परस्परानुरक्तौ स्याव इत्यर्थः । अन्यतरद्वेषे अधीतमन्त्रस्य वीर्यहानिर्भवतीति भावः । शान्तिः शान्तिः शान्तिः दोषान्तराणामस्त्विति शेषः॥"
                            }
                        ]
                    },
                    {
                        "verse_number": 2,
                        "original_text": "प्रथमोऽनुवाकः\n[आनन्दमयविद्या]\nब्रह्मविदाप्नोति परम् । तदेषाऽभ्युक्ता - सत्यं ज्ञानमनन्तं ब्रह्म । यो वेद निहितं गुहायां परमे व्योमन् ॥ १ ॥\nसोऽश्नुते सर्वान् कामान्त्सह । ब्रह्मणा विपश्चितेति ॥ तस्माद्वा एतस्मादात्मन आकाशः सम्भूतः । आकाशाद्वायुः । वायोरग्निः । अग्नेरापः । अद्भयः पृथिवी । पृथिव्या ओषधयः । ओषधीभ्योऽन्नम् । अन्नात् पुरुषः ॥ २ ॥\nस वा एष पुरुषोऽन्नरसमयः । तस्येदमेव शिरः । अयं दक्षिणः पक्षः अयमुत्तरः पक्षः । अयमात्मा । इदं पुच्छं प्रतिष्ठा । तदप्येष श्लोको भवति ॥ ३ ॥\n॥ इति प्रथमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "परमतत्त्वहितपुरुषार्थप्रतिपादिका आनन्दवल्ली प्रस्तूयते - ब्रह्मविदाप्नोति परम् इति । निरतिशयबृहत्त्वाश्रयवस्तूपासकः सर्वेभ्य 'उत्कृष्टं प्राप्नोति इत्यर्थः । आवृत्तिरसकृदुपदेशात् (ब्र.सू.४-१-१) इत्यधिकरणोक्तन्यायेन वेदनोपासनादिशब्दानाम् एकार्थत्वात् ब्रह्मवित् इत्यत्र विच्छब्दोऽपि उपासनपरः । तत्क्रतुन्यायेन प्राप्यस्यैव उपास्यत्वात् । ब्रह्मविदाप्नोति परम् इति परस्य ब्रह्मणः प्राप्यत्वकथनात् तस्यैव उपास्यत्वम् इति द्रष्टव्यम् । अत्र - ब्रह्म, तद्वेदनं, प्राप्तिः, प्राप्यं चेति चतुष्टयमुक्तम् । किं तत् ब्रह्म ? कीदृशं तद्वेदनम् ? कीदृशी प्राप्तिः? कीदृशं च प्राप्यम् ? इत्याकाङ्क्षायां मन्त्रमुखेन विवरीतुं मन्त्रम् अवतारयति - तदेषाऽभ्युक्ता इति । तत् - ब्रह्म अभिमुखीकृत्य(प्रतिपाद्यतया परिगृह्य) एषा - ऋक् अध्येतृभिः उक्ता । ब्राह्मणोक्तस्यार्थस्य वैशद्यम् अनेन मन्त्रेण क्रियत इत्यर्थः । एवमेव हि मान्त्रवर्णिकसूत्रे भाषितम् । सत्यम् इति । अत्र जन्मादि सूत्रे, यतो वा इमानि (तै.भृ.उ.१-२) इत्यादि कारणवाक्येन 'प्रतिपन्न जगज्जन्मादिकारणस्य ब्रह्मणः सकलेतरव्यावृत्तं स्वरूपम् अभिधीयते सत्यं ज्ञानमनन्तं ब्रह्म इति । तत्र सत्यपदं निरुपाधिकसत्तायोगि ब्रह्माऽऽह । तेन विकारास्पदं अचेतनं तत्संसृष्टश्चेतनश्च व्यावृत्तः । नामान्तर भजनार्हावस्थान्तरयोगेन तयोः निरुपाधिकसत्तायोगरहितत्वात् । ज्ञानपदं नित्यासंकुचितज्ञानैकाकारमाह । तेन कदाचित् संकुचितज्ञानत्वेन मुक्ताः व्यावृत्ताः । अनन्तपदं देशकालवस्तुपरिच्छेदरहितं स्वरूपमाह । सगुणत्वात् स्वरूपस्य स्वरूपेण गुणैश्चाऽऽनन्त्यम् । तेन पूर्वपदद्वयव्यावृत्तकोटिद्वयविलक्षणाः सातिशयस्वरूपस्वगुणाः नित्याः व्यावृत्ताः । विशेषणानां व्यावर्तकत्वात् इति भाषितम् ।\nननु अत्र ज्ञानपदस्य विषयावगाहिज्ञानत्वं प्रवृत्तिनिमित्तं चेत्, स्वरूपस्य अतादृक्त्वात् ज्ञानम् इत्यस्य ज्ञानगुणकत्वमित्यर्थः पर्यवस्येत् । न तु स्वरूपस्य ज्ञानत्वम् । स्वप्रकाशतारूपं ज्ञानत्वं प्रवृत्तिनिमित्तं चेत् स्वरूपस्य \"ज्ञानत्वमात्रं सिद्धयेत् । न तु ज्ञानगुणकत्वम् । न चेष्टापत्तिः । तद्गुणसारत्वात्तु तद्व्यपदेशः प्राज्ञवत् (ब्र.सू.२-३-२९) इति सूत्रे यथा सत्यं ज्ञानम् इति ब्रह्मणो ज्ञानगुणसारत्वात् ज्ञानमिति व्यपदेशः इति भाष्यं विरुद्ध्येत इति चेत्, उच्यते - 'स्वप्रकाशत्वमेव हि प्रवृत्तिनिमित्तम् । तत्र ज्ञानत्वाश्रयत्वम् असंकोचात् स्वरूपतो गुणतश्च सिद्ध्यति; ब्रह्मशब्दात् प्रतीयमानं बृहत्त्वं यथा स्वरूपतो गुणतश्च सिद्ध्यति तद्वदिति व्यासार्यैः उक्तम् । वस्तुतस्तु सत्यं ज्ञानम् इत्यस्य अन्तोदात्तत्वात् अर्श आद्यजन्तत्वेन ज्ञानगुणकत्वमेवार्थः । प्रज्ञानघन एवाऽऽनन्दमयः (रामो.ता.२-३), नित्यं विज्ञानम् (रामो.ता.२-३) इति श्रुत्यन्तरात् ब्रह्मणो ज्ञानस्वरूपत्वमपि अस्तीति द्रष्टव्यम् ।\n[श्रुतिस्थानन्तशब्दार्थः]\nइहेदम्, नान्यत्र इति परिच्छेत्तुमशक्यत्वं देशापरिच्छेदः । इदमिदानीम्, नान्यदा इति परिच्छेदायोग्यत्वं कालापरिच्छेदः । इदं इदं न इति परिच्छेदानर्हत्वलक्षणं सर्ववस्तु 'सामानाधिकरण्यार्हत्वरूपं वस्त्वपरिच्छेदः । यद्वा - वस्तुस्वभावतः परिच्छेदो वस्तुपरिच्छेदः । यथा तुल्यकालत्वेऽपि तुल्यपरिमाणत्वेऽपि दशवर्णसुवर्णापेक्षया - कलधौतादेः अपकर्षः; तद्राहित्यं वस्त्वपरिच्छेदः । समाभ्यधिकराहित्यनिदानभूतो गुणैः निरतिशयप्रकर्षो वस्त्वपरिच्छेदः इत्युक्तं भवति इति व्यासार्यैः व्याख्यातम् । नान्तं गुणानां गच्छन्ति तेनानन्तोऽयमुच्यते (वि.पु.२-५-२४) इति स्मरणात् गुणानन्त्यम् अनन्तशब्दार्थः । अत्र रूढिवशात् देवताविशेषनिर्णयः । न च अनन्तपदस्य नारायणवाचिनः पुल्लिङ्गत्वं स्यादिति वाच्यम् । इष्टापत्तेः तस्य द्वितीयान्तत्वेन पुल्लिङ्गत्वस्य इष्टत्वात् । द्वितीयान्तत्वाभावे च, यो वेद निहितं गुहायाम् इत्यत्र तच्छब्दाद्ध्याहारप्रसङ्गात् । अनध्याहारेण उपपत्तौ अध्याहारस्याऽन्याय्यत्वात् । यदि च अनन्तपदयौगिकार्थस्य त्रिविधपरिच्छेदराहित्यस्य नारायणात् अन्यत्र अप्रसक्तया श्रीपत्यादिशब्देष्विव न रूढिः कल्पनीय इत्युच्येत तदाऽपि न नः क्षतिः ।\nअत्र सत्यं ज्ञानमनन्तं ब्रह्म इत्यनेन ब्रह्मशब्दार्थो विवृतः । हृदयगुहानिहितत्व प्रकारकज्ञान प्रतिपादकेन यो वेद निहितं गुहायाम् इत्यनेन विच्छब्दार्थ उक्तः । परमे व्योमन् सोऽश्रुते इत्यंशे च आप्नोति शब्दार्थ उक्तः । परमे व्योमन् अप्राकृताकाशशब्दिते परमपदे इत्यर्थः । सर्वान् कामान् सह ब्रह्मणा विपश्चिता इत्यनेन प्राप्यम् उक्तम् । काम्यन्त इति कामाः कल्याणगुणाः । मुक्तस्य सर्वविषयविरक्तस्य तद्व्यतिरिक्तकाम्यान्तरासम्भवात् । अथ य इहात्मानमनुविद्य व्रजन्ति, एतांश्च सत्यान् कामान् (छां.उ.८.१-६) इत्यादौ कामशब्दस्य कल्याणगुणेष्वेव प्रयोगात् । विविधं पश्यति चित् यस्येति बहुव्रीहिः । निरुपाधिकानन्याधीनासंकुचित - सर्वविषयक ज्ञानवत्त्वं हि विपश्चित्त्वम् । अयं च गुणो नित्यमुक्तादिव्यावर्तकः ।\nब्रह्मापेक्षयाऽपि तद्गुणानां फलदशायां प्राधान्यं प्रतिपादयितुं ब्रह्मणा सह इति निर्देशः । सहयुक्तेऽप्रधाने (पा.सू.२-३-१९) इति हि पाणिनिस्मृतिः । न च भोग्यतायां गुणापेक्षया ब्रह्मणोऽप्राधान्यं दोषायेति शंक्यम्, श्रियं त्वत्तोऽप्युञ्चैर्वयमिह भणामः शृणुतराम् (श्री.गुण.९) इतिवत् परमात्मापेक्षयापि तत्कल्याणगुणानां भोग्यतातिशयप्रतिपादनस्य परमात्मातिशयपर्यवसायित्वेन एतादृशाप्राधान्यस्य गुणत्वेन दोषत्वाभावात् । अत एव हि, पुत्रेण सह ओदनं भुङ्क्ते इतिवत् भोक्तृसाहित्यपरत्वे ब्रह्मणो अप्राधान्यप्रसङ्गात् तत्परित्यज्य, पयसा सह ओदनं भुङ्क्ते इतिवत् भोग्यसाहित्यपरत्वमेव, नात्र च पक्षे ब्रह्मणोऽप्राधान्यं दोषायेति भोग्यसाहित्यपक्षः एव भगवता भाष्यकृता समाश्रितः ॥\nननु तेषामृक् यत्रार्थवशेन पादव्यवस्था (पू.मी.२-१-३२) इति, जैमिनिना अर्थवशाधीनपादव्यवस्थावत्त्वस्य ऋग्लक्षणतयोक्तात् सह इत्यस्य पादान्तरस्थस्य ब्रह्मणा इति पादान्तरस्थेन अन्वयो न सम्भवति । ततश्च ब्रह्मणा इति न सहयोगे तृतीया । अपि तु इत्थंभूतलक्षणे तृतीया । सह इत्यस्य च युगपदित्यर्थः । सर्वान् कामान् युगपदनुभवति ब्रह्मणा ब्रह्मभूत इति यावत् । अत एव स्कान्दे -\nसोऽश्नुते सकलान् कामान् अक्रमेण सुरर्षभाः ।\nविदितब्रह्मरूपेण जीवन्मुक्तो न संशयः ॥\nइत्युपबृंहितमिति चेत् - न । तेषामृक् यत्रार्थवशेन इत्यस्य उपलक्षणमात्रत्वात् । उपलक्षणत्वम् अभ्युपगम्यैव तद्व्याख्यातृभिरपि, अर्थवशेन वा वृत्तवशेन वा पादव्यवस्था इति व्याख्यातत्वात् । अभियुक्तानां मन्त्रप्रसिद्धिम् विषयत्व मन्त्रत्वमितिवत् अभियुक्तानां ऋक्पदप्रसिद्धिविषयत्वमेव ऋक्त्वम् । ततश्च पादान्तरस्थेनापि पादान्तरस्थपदान्वयो युक्तः । ब्रह्मणा इत्यस्य इत्थंभूतलक्षणत्वाश्रयणे ब्रह्मभूतः इत्यर्थोऽपि न सम्भवति । श्वेतच्छत्रेण राजा इत्यादौ तथा अभेदादर्शनात् । त्वदुक्तस्कान्दवचनस्य पूर्वैः सम्प्रतिपनैः अनुदाहृतत्वाञ्च भाष्यकृदुक्त एवार्थः । इति शब्दो मन्त्रसमाप्तिद्योतनार्थः ।\nसत्यं ज्ञानमनन्तम् इत्युक्तं वस्त्वपरिच्छेदलक्षणम् आनन्त्यं सर्वोपादानत्वसर्वान्तरत्वमुखेन प्रपञ्चयति-तस्माद्वा इत्यादिना । तस्मात् इत्यनेन ब्रह्मविदाप्नोतिपरम् इति व्यवहित ब्राह्मणोक्तं परामृश्यते । एतस्मादिति सत्यं ज्ञानम् इत्यव्यवहितमन्त्रोक्तं परामृश्यते । ततश्च मन्त्रब्राह्मणोक्तात् एतस्मादात्मनः आकाशः उत्पन्नः इत्यर्थः । अत्र तत्तेज ऐक्षत (छां.उ.६-२-४), ता आप ऐक्षन्त (छां.उ.६-२-४) इति तेजः प्रभृतिषु ईक्षणादिश्रवणात् आकाशवायुतेज आदिशब्दाः तत्तच्छरीरकपरमात्पराः इति, तेजोऽतस्तथा ह्याह (ब्र.सू.२-३-१०) इत्यधिकरणे स्थितम् । पुरुषः शरीरमित्यर्थः । शिष्टं स्पष्टम् । स वा इति । स वै एष पुरुषः - अयं देहः अन्नरसस्य परिणामः । अन्नमशितं त्रेधा विधीयते । तस्य यः स्थविष्ठो धातुः तत् पुरीषं भवति; यो मध्यमः तन्मांसम् (छां. उ. ६-५-१) इत्याद्युक्तरीत्या जाठराग्निपच्यमानान्तरसांशनिर्वर्त्य-मांसादिमयत्वाच्छरीरस्य इति भावः । तस्य इति । तस्य - देहरूपस्य पुरुषस्य, इदम् - प्रत्यक्षतो दृश्यमानमेव शिरः । पाणिद्वयं पक्षौ । अधस्तात् ग्रीवायाः, नाभेः ऊर्ध्वं परिदृश्यमानः अयं मध्यमो देहभागः अङ्गानाम् आत्मा । मध्यं ह्येषामङ्गानामात्मा (ऐ.उ.३-५-४) इति श्रुतेः धारकत्वेन प्रधानभूतः इत्यर्थः । इदम् - नाभेः अधस्तात् परिदृश्यमानं चरणद्वयं पुच्छवत् आधारत्वात् पुच्छम् इत्यर्थः । अत्र पुरुषशब्दितमनुष्यपाण्यादेः 'पक्षत्वादिरूपणं प्रतिपत्तिसौकर्यार्थम् इति द्रष्टव्यम् । तदपि इति । तत् - तस्मिन्नेवार्थे ब्राह्मणोक्ते अयं मन्त्ररूपः श्लोकोऽपि भवति इत्यर्थः ॥"
                            }
                        ]
                    },
                    {
                        "verse_number": 3,
                        "original_text": "द्वितीयोऽनुवाकः\n[अन्नमयकोशमहिमा]\nअन्नाद्वै प्रजाः प्रजायन्ते । याः काश्च पृथिवीँश्रिताः । अथो अन्नेनैव जीवन्ति । अथैनदपि यन्त्यन्ततः । अन्नँ हि भूतानां ज्येष्ठम् । तस्मात् सर्वौषधमुच्यते । सर्वं वै तेऽन्नमाप्नु वन्ति । योऽन्नं ब्रह्मोपासते । अन्नँ हि भूतानां ज्येष्ठम् । तस्मात्सर्वौषधमुच्यते ॥ १ ॥\nअन्नाद्भूतानि जायन्ते । जातान्यन्नेन वर्धन्ते । अद्यतेऽत्ति च भूतानि । तस्मादन्नं तदुच्यत इति । तस्माद्वा एतस्मादन्नरसमयात् । अन्योऽन्तर आत्मा प्राणमयः । तेनैष पूर्णः । स वा एष पुरुषविध एव । तस्य पुरुषविधताम् । अन्वयं पुरुषविधः ॥ २ ॥\nतस्य प्राण एव शिरः । व्यानो दक्षिणः पक्षः । अपान उत्तरः पक्षः । आकाश आत्मा । पृथिवी पुच्छं प्रतिष्ठा । तदप्येष श्लोको भवति ॥ ३ ॥\n॥ इति द्वितीयोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "अन्नाद्वा इति । पृथिव्यां वर्तमानाः सर्वाःप्रजा अन्नादेव उत्पद्यन्ते । उत्पन्नाश्च अन्नेनैव जीवन्ति । 'अन्तकाले च तत्रैव लयं यान्ति इत्यर्थः । अन्नं हि इति । सर्वभूतोपकारकत्वात् अन्नमेव ज्येष्ठम् । अत एव अशनायादिव्याधिनिवर्तकत्वात् तदेव सर्वौषधम् उच्यते इत्यर्थः । ओषधीभ्योऽन्नम् इति ओषधिपरिणामत्वं निमित्तीकृत्य अन्ने प्रयुक्तम् ओषधिशब्दं भेषजत्वनिमित्तकतया श्रुतिः व्यपदिशति इति द्रष्टव्यम् ।\nसर्वं वा इति । अन्ने ब्रह्मदृष्टिं कुर्वन्तः यावदपेक्षितम् अन्नं प्राप्नुवन्ति इत्यर्थः । ब्रह्मदृष्टिहेतुभूतं ब्रह्मसाम्यमाह - अन्नं हि इति । ब्रह्मणोऽपि सकलरोगनिवर्तकतया सर्वभेषजत्वस्य सत्त्वात् इति भावः । अन्नात् इति । जननवृद्धिहेतुत्वम् अन्नब्रह्मणोः सममित्यर्थः । अन्नस्य निर्वचनमाह - अद्यतेऽत्ति च इति । जीवनदशायां स्वयमद्यते । नाशदशायाम् अलभ्यमानतया वा विपरीतपरिणामहेतुतया वा, अन्नं मृत्यु तमु जीवातुमाहुः (तै.ब्रा.२-८-८) इति श्रुत्युक्तरीत्या अत्तृत्वलक्षणं संहर्तृत्वं द्रष्टव्यम् । एवम् आकाशादेः अन्नरसमय-स्थूलशरीरपर्यन्तस्य 'मन्त्रब्राह्मणोक्त ब्रह्मोपादानकत्वम्, आत्मन आकाशः इति आत्मशब्दश्रवणात् तदन्तर्यामिकत्वञ्च उक्तं भवति ।\nएवम् आकाशादेः अन्नमयशब्दित-स्थूलशरीरपर्यन्तस्य ब्रह्मैव आत्मा, उपादानञ्च इत्युक्त्वा, स आत्मा कः? इत्यपेक्षायाम्, आनन्दमय एव स आत्मा इति दर्शयितुं स्थूलारुन्धतीन्यायेन स्थूलदेहान्तर्वतिनं प्राणमयम् आत्मत्वेन दर्शयति । सूक्ष्मारुन्धतीं दर्शयितुं प्रवृत्तः पुरुषः प्रथमत एव सूक्ष्माया अरुन्धत्याः प्रदर्शनासंभवं पर्यालोच्य तत्समीपवर्तिनीं स्थूलतारकाम्, इयमेवारुन्धती इति प्रदर्शयति । तस्यां स्थूलतारकायां श्रोतुः अरुन्धतीत्वबुद्धौ दृढायां तत्समीपवर्तिनीं वस्तुतोऽरुन्धतीं सूक्ष्माम्, इयमेवारुन्धती इति प्रदर्शयति । सोऽयं स्थूलारुन्धतीन्याय इत्यर्थः । तस्माद्वा इति । देहान्तर्वतीं देहादन्यः यः प्राणमयः, स एव, आत्मन आकाशः सम्भूतः इति आकाशादिसर्वोपादानत्वेन तदन्तर्यामित्वेन च निर्दिष्टः आत्मा इत्यर्थः । भगवता भाष्यकृता - अन्वयादिति चेत् स्यादवधारणात् (ब्र.सू.३-३-१७) इति सूत्रे, अन्नमयान्तरे प्राणमये प्रथमं परमात्मबुद्धिः अवतीर्णा, तदनन्तरञ्च प्राणमयादन्तरे मनोमये, ततो विज्ञानमये, तत आनन्दमये इति भाषितम् । अत्र पञ्चवृत्तेः प्राणस्य 'प्राणनवृत्ति'प्रचुरत्वात् प्राणमयत्वम् । तेन इति । तेन प्राणमयेन आत्मना अयम् अन्नरसमय आत्मा पूर्ण इत्यर्थः । व्याप्त इति यावत् । सर्वस्यापि देहस्य प्राणव्याप्यत्वादिति भावः । स वा इति । प्राणमयोऽपि पुरुषाकृतिरेव इत्यर्थः । हस्तपादादिमत्त्वेन पुरुषविधत्वभ्रान्तिं व्युदस्यति - तस्य इति तस्य - अन्नमयस्य पुरुषविधत्वमनुकृत्य प्राणमयोऽपि 'पुरुषविध' इत्यर्थः । ततश्च तद्वदेव शिरः पक्षपुच्छादिमत्तया 'पञ्चविध इत्यर्थः । आकाश आत्मा इति । यथाऽऽकाशस्थितो नित्यं वायुः सर्वत्रगो महान् (भ.गी.९-६) इति स्मृत्युक्तरीत्या वायुविकारभूत प्राणापानादि-धारकत्वात् आकाशस्य आत्मत्वम् । पृथिवी इति । पृथिव्याम् आकाशस्य प्रतिष्ठितत्वात् तस्याः पुच्छत्वम् ॥"
                            }
                        ]
                    },
                    {
                        "verse_number": 4,
                        "original_text": "तृतीयोऽनुवाकः\n[प्राणमयकोशमीमांसा]\nप्राणं देवा अनु प्राणन्ति । मनुष्याः पशवश्च ये । प्राणो हि भूतानामायुः । तस्मात् सर्वायुषमुच्यते । सर्वमेव त आयुर्यन्ति । ये प्राणं ब्रह्मोपासते । प्राणो हि भूतानामायुः । तस्मात् सर्वायुषमुच्यत इति ।\nतस्यैष एव शारीर आत्मा । यः पूर्वस्य । तस्माद्वा एतस्मात् प्राणमयात् । अन्योऽन्तर आत्मा मनोमयः । तेनैष पूर्णः । स वा एष पुरुषविध एव । तस्य पुरुषविधताम् । अन्वयं पुरुषविधः । तस्य यजुरेव शिरः । ऋग् दक्षिणः पक्षः । सामोत्तर पक्षः । आदेश आत्मा । अथर्वाङ्गिरसः पुच्छं प्रतिष्ठा । तदप्येष श्लोको भवति ॥\n॥ इति तृतीयोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "प्राणम् इति । देव-मनुष्य-पशवः प्राणम् अनुप्राणन्ति - प्राणाधीनजीवना इत्यर्थः । प्राणो हि इति । यस्मात्सर्वेषां भूतानां यावद्ध्यस्मिन् शरीरे प्राणो वसति तावदायुः (कौ.उ.३-१५) इति प्राणस्य उच्छ्वसन-निश्वसनादिलक्षण सर्वभूतायुर्हेतुत्वम् , अत एव प्राण एव सर्वेषामायुः इत्युच्यते इत्यर्थः । सर्वमेव इति । एवं लक्षणे प्राणे 'ब्रह्मबुद्धिं कुर्वन्तः सर्वमायुः प्राप्नुवन्ति इत्यर्थः ।\nएवं प्राणमये आकाशादि अन्नमयान्तस्य अन्तरात्मत्वबुद्धिं अवतार्य तां बुद्धिं निवर्तयति तस्यैष इति । पूर्वस्य अन्नमयस्य यः आत्मा एष एव तस्य प्राणमयस्यापि आत्मा इत्यर्थः । शारीरः शरीरप्रतिसम्बन्धी आत्मा इत्यर्थः । अनेन आत्म शब्दस्य स्वरूपार्थत्वभ्रान्तिः व्युदस्ता भवति । ततश्च अन्नमय-प्राणमयौ एकात्मकौ । न तु अन्नमयस्य प्राणमयः आत्मा इत्यर्थः । तर्हि अन्नमयप्राणमययोः कः आत्मा इति आकाङ्क्षायाम् आह तस्माद्वा इति । अत्र मनोमय इत्यत्र प्राचुर्यार्थे मयट् । मनोबुद्ध्यहंकारचित्ताख्यान्तः करणवृत्तिषु मनोवृत्तेः प्रचुरत्वात् । तेनैष इत्यादि । पूर्ववदर्थः । तस्य इति । तस्य - अन्तःकरणस्य यजुर्वेदविषयज्ञानजनकमनोव्यापारः शिरः इत्यर्थः ; मुख्यार्थस्य यजुर्वेदस्य मनस्सम्बन्धाभावेन मनश्शिरस्त्वरूपेण असम्भवादिति द्रष्टव्यम् । एवम् उत्तरत्रापि । आदेश आत्मा इति । इदं करु, इदं मा कार्षीः इति विधि-निषेधरूपं रहस्यानुशासनं आदेशशब्देन उच्यते । अथर्व इति । अथर्वाङ्गिरोभिः दृष्टा मन्त्राः प्रतिष्ठाहेतुभूतं पुच्छम् इत्यर्थः । अत्रापि अथर्वङ्गिरश्शब्दः तज्जन्यज्ञानहेतुभूतमनोव्यापारपरः॥"
                            }
                        ]
                    },
                    {
                        "verse_number": 5,
                        "original_text": "चतुर्थोऽनुवाकः\n[विज्ञानमयकोशमीमांसा]\nयतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न बिभेति कदाचनेति । तस्यैष एव शारीर आत्मा । यः पूर्वस्य । तस्माद्वा एतस्मात् पुरुषविध एव ॥ १ ॥\nतस्य पुरुषविधताम् । अन्वयं पुरुषविधः । तस्य श्रद्धैव शिरः । ऋतं दक्षिणः पक्षः । सत्यमुत्तरः पक्षः । योग आत्मा । महः पुच्छं प्रतिष्ठा । तदप्येष श्लोको भवति ॥ २ ॥\n॥ इति चतुर्थोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "यतो वाचो इति । यस्मात् ब्रह्मानन्दात् वाङ्मनसी इयत्तालक्षणं पारम् । अप्राप्य निवर्तेते', तादृशं ब्रह्मानन्दम्, दृश्यते त्वग्र्यया बुद्ध्या (क.उ.३-१-१२). मनसा तु विशुद्धेन (व्या.स्मृ.) इत्युक्तरीत्या शुद्धेन मनसा ज्ञात्वा कदापि न बिभेति इत्यर्थः । अत्र ब्रह्मानन्दस्य विशुद्ध मनोगोचरत्वप्रतिपादकत्वात् अस्य श्लोकस्य मनोविषयत्वम् अस्ति इति द्रष्टव्यम् ।\nतस्यैष इति । प्राणमयस्य य आत्मा सः एव मनोमयस्यापि आत्मा इत्यर्थः । एवञ्च अन्नमय-प्राणमय-मनोमयानाम् एक आत्मा इत्युक्तं भवति । सः कः ? इत्यपेक्षायाम्\nआह इह तस्माद्वा इति । अत्र विज्ञानमयो जीवः । न बुद्धिमात्रम् । मयट्प्रत्ययेन व्यतिरेकप्रतीतेः । तस्य श्रद्धैव इत्यादि । अत्र श्रद्धा-ऋत-सत्य शब्दाः ज्ञानविशेषपराः । ब्रह्मणे त्वा महस ओमित्यात्मानं युञ्जीत (महा.ना.उ.७८) इति विहितज्ञानविशेषो योगशब्देन उच्यते । महः इति योगविरोधिनिरसनसामर्थ्यलक्षणं महः पुच्छम् इत्यर्थः । एतेषां श्रद्धादीनाम् आत्मगुणत्वेन प्रसिद्धत्वात् तत्तदवच्छिन्नम् आत्मस्वरूपं 'शिरःपक्षपुच्छादिमत्तया प्रतिपाद्यत इति द्रष्टव्यम् । अतः स्वस्मात् अनतिरिक्तैः स्वावयवैः शिरः-पक्ष-पुच्छादिरूपणपरत्वात् प्रकरणस्य इति भाष्यस्य न विरोधः ॥"
                            }
                        ]
                    },
                    {
                        "verse_number": 6,
                        "original_text": "पञ्चमोऽनुवाकः\n[विज्ञानमयकोशविचारः]\nविज्ञानं यज्ञं तनुते । कर्माणि तनुतेऽपि च । विज्ञानं देवाः सर्वे ब्रह्म ज्येष्ठमुपासते । विज्ञानं ब्रह्म चेद्वेद तस्माच्चेन्न प्रमाद्यति । शरीरे पाप्मनो हित्वा सर्वान् कामान् समश्नुत इति । तस्यैष एव शारीर आत्मा यः पूर्वस्य ॥ १ ॥\nतस्माद्वा एतस्माद्विज्ञानमयात् अन्योऽन्तर आत्मा आनन्दमयः । तेनैष पूर्णः । स वा एष पुरुषविध एव । तस्य पुरुषविधताम् । अन्वयं पुरुषविधः । तस्य प्रियमेव शिरः । मोदो दक्षिणः पक्षः । प्रमोद उत्तरः पक्षः आनन्द आत्मा ॥ २ ॥ ब्रह्म पुच्छं प्रतिष्ठा । तदप्येष श्लोको भवति ॥\n॥ इति पञ्चमोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "विज्ञानम् इति । अत्र विज्ञानमयशब्दनिर्दिष्टो जीवः विज्ञानशब्देन उच्यते । आत्मस्वरूपस्य स्वप्रकाशतया ज्ञानैकनिरूपणीयत्वेन च विज्ञानशब्देन अभिधानसम्भवात् । कृत्यल्युटो बहुलम् (पा.सू.३-३-११३) इति वा जानाति इत्यर्थे ल्युट् आश्रीयते । नन्द्यादित्वं वा आश्रित्य, नन्दिग्रहि...... (प.सू.३-१-१३४) इत्यादिना कर्तरि ल्युः आश्रीयते । केवल विज्ञानमात्रपरामर्शः यज्ञं तनुते कर्माणि तनुतेऽपि च इति प्रतिपादित वैदिकलौकिककर्मकर्तृत्वे असंभवात् । अन्तर्यामिब्राह्मणे, य आत्मनि तिष्ठन् (बृ.उ.५-७-२२) इति माध्यन्दिनपाठगत आत्मशब्दस्थाने, यो विज्ञाने तिष्ठन् (बृ.उ.५-७-२६) इति काण्वपाठे दर्शनात् विज्ञानशब्दो जीवात्मपरः । विज्ञानम् इति । सर्वे देवाः विज्ञानं जीवस्वरूपमेव प्रधानशब्दाभिलप्यात् अचेतनात्, \"ब्रह्मणोऽपि ज्येष्ठं प्रजापतिविद्योक्तरीत्या उपासते इत्यर्थः । विज्ञानं ब्रह्म इति । यस्तु जीवरूपं ब्रह्म वेद, 'तस्माञ्च जीवात् अन्तिमप्रत्ययपर्यन्तं न प्रमाद्यति चेत्, शरीरे पाप्मनो हित्वा - देहे वर्तमाने एव विनष्टाश्लिष्टपूर्वोत्तराघः सर्वान् कामान् समश्नुते ।\nइष्टवस्तुदर्शनजन्यं सुखं प्रियम् । तल्लाभजन्यं सुखं मोदः । लब्धस्योपयोगजन्यं सुखं प्रमोदः । सुखातिशयः आनन्दः । न च मध्यकायत्वेन रूपितस्य आनन्दस्य पुच्छत्वेन 'रूपितस्य ब्रह्मणश्च भेदाभावेन तस्यैव आत्मत्वेन पुच्छत्वेन च रूपणं कथमिति वाच्यम् । एकस्यैव ब्रह्मणो ब्रह्मत्ववेषेण पुच्छत्वम्, आनन्दत्ववेषेण आत्मशब्दित मध्यकायत्वम् इति उपपत्तेः । न च आनन्दरूपब्रह्मस्वरूपस्य कथम् आनन्दप्रचुरत्व-लक्षणम् आनन्दमयत्वम्, आनन्दस्य च आनन्दप्रचुरत्वाभावात् इति वाच्यम् । आनन्दस्वरूपस्यैव ब्रह्मणः प्रियमोद-प्रमोद-शब्दवाच्य-शिरः पक्षादिरूपितधर्मभूत आनन्दप्रचुरत्वेन आनन्दमयत्वस्यापि उपपत्तेः । अत्र च पूर्वेषु अन्नमयादिषु चतुर्यु पर्यायेषु अनिरूपितस्य ब्रह्मणोऽवयवत्वस्य अस्मिन् आनन्दमये पर्यायेषु अनिरूपणम्, ब्रह्मविदाप्नोति परम् इति उपक्रान्तस्य ब्रह्मोपदेशस्य आनन्दमयपर्याये समापनमिति ज्ञापनार्थम् इति द्रष्टव्यम् । अतः अत्र आनन्दमयः एव प्रक्रान्तं ब्रह्म ।"
                            }
                        ]
                    },
                    {
                        "verse_number": 7,
                        "original_text": "षष्ठोऽनुवाकः\n[ब्रह्मप्रतिपादनम्]\nअसन्नेव स भवति । असद्ब्रह्मेति वेद चेत् । अस्ति ब्रह्मेति चेद्वेद सन्तमेनं ततो विदुरिति । तस्यैष एव शारीर आत्मा । यः पूर्वस्य । अथातोऽनप्रश्नाः । उताविद्वानमुं लोकं प्रेत्य कश्चन गच्छति (3) । आहो विद्वानमुं लोकं प्रेत्य ॥ १ ॥ कश्चित्समश्नुता (3) उ ॥\nसोऽकामयत । बहुस्यां प्रजायेयेति । स तपोऽतप्यत । स तपस्तप्त्वा । इदँ सर्वमसृजत । यदिदं किञ्च । तत्सृष्ट्वा । तदेवानुप्राविशत् । तदनुप्रविश्य ॥ २ ॥\nसञ्च त्यञ्चाभवत् । निरुक्तं चानिरुक्तं च । निलयनं च अनिलयनं च विज्ञानञ्च अविज्ञानं च । सत्यं चानृतं च सत्यमभवत् । यदिदं किञ्च । तत्सत्यमित्याचक्षते । तदप्येष श्लोको भवति ॥ ३ ॥\n॥ इति षष्ठोऽनुवाकः ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "असन्नेव इति । पूर्वेषु चतुर्षु पर्यायेषु उदाहतानां श्लोकानाम् , पुच्छवद्विषयत्वदर्शनात् अयमपि श्लोकः पुच्छवत् आनन्दमयविषकः एव ; न तु ब्रह्म पुच्छम् इति निर्दिष्टतदेकदेशविषयः । ततश्च ब्रह्मशब्देन आनन्दमय एव उच्यते । आनन्दमयसदसत्त्वज्ञानात् मोक्षसंसारौ भवतः इत्यर्थः ।\nआनन्दमयस्य' ब्रह्मणः आकाशादि-विज्ञानमयान्तपदार्थान्तर्यामितया निर्दिष्टस्यापि आत्मान्तरम् अस्ति किम् ? इति शंकां व्युदस्यति - तस्यैष एव इति । पूर्वस्य - विज्ञानमयान्तपदार्थस्य आत्मभूतः एषः आनन्दमयः आत्मा तस्य - आनन्दमयस्य आत्मा इत्यर्थः । ततश्च अनन्यात्मत्वम् उक्तं भवति । न च पूर्वेषु पर्यायेषु तस्यैष एव शारीर आत्मा इत्यस्य अनन्यात्मकत्वप्रतिपादकत्वादर्शनात् अस्मिन् पर्याये तदाश्रयणे अर्थवैरूप्यं स्यात् इति शंक्यम्। पूर्वेषु पर्यायेषु अनुक्तस्य ब्रह्मावयवत्वस्य इह निरूपणात्, तस्माद्वा एतस्मादानन्दमयादन्योऽन्तर आत्मा इति निर्देशाभावाञ्च एतत्पर्यायगतस्य, तस्यैष एव शारीर आत्मा इत्यस्य अनन्यात्मत्वमेव अर्थः ।\nआनन्दमयब्रह्मप्रतिपादनानन्तरं, ब्रह्मविदाप्नोति परम् इत्युपक्रमाभिहित प्राप्तिविशदीकरणार्थं प्रश्नान् उपक्षिपति - अथात इत्यादिना । पूर्वप्रतिपादनस्य बुभुत्साहेतुत्वम् अतश्शब्देन उच्यते । उता इति निपातस्य छान्दसो दीर्घः । अथासपत्ना इतिवत् । अविद्वान् इति पदे सति आधुदात्तत्वं स्यात् । तत्पुरुषे तुल्यार्थ (पा.सू.६-२-२) इति स्मरणात् । अन्तोदात्तञ्च इदं पदम् । उता विद्वान् इति छेदः । 'अविप्रकृष्ट \"हृदयादिस्थानस्थं अनवच्छिन्नं च ब्रह्म उपासीनो विद्वान् 'किमितः प्रेत्य, अमुं लोकम् परमे व्योमन् इत्युक्तं लोकं गच्छति ? इत्येकः प्रश्नः । उत गत्यनपेक्षं इहैव ब्रह्म आप्नोति ? इत्यर्थसिद्धः प्रश्नः । आहो विद्वान् समश्नुत इति भोक्तृत्वं विवक्षितम् । अयमर्थः - कश्चित् अहंग्रहेण उपासीनोऽपि विद्वान् अमुं लोकं गत्वा किं समश्नुते? भोग्यभूतं ब्रह्माऽनुभवति ? इत्येकः प्रश्नः । उत ब्रह्मस्वरूपेण एकी भवति ? इत्यर्थसिद्धः प्रश्नः । एवं शास्रवविध्यमूलाः गतिविशेषस्वरूपभेदसदसद्भावविषयाः प्रश्नाः । बहुवचनविवक्षिताः । एतत्सर्वं व्यासार्यैः उपासात्रैविद्ध्यात् (ब्र.सू.१-१-३२) इति सूत्रे स्पष्टमुक्तम् ।\nएतान् प्रश्रान् प्रतिवक्तुं जगत्कारणत्वौपयिकगुणविशिष्टस्यैव ब्रह्मणः प्राप्यत्वादिज्ञापनाय आह - सोऽकामयत इति । सः आनन्दमयः आत्मा, देवमनुष्यादिरूपेण बह स्याम्; तदर्थमाकाशादिरूपेण प्रजायेय इति व्यष्टिसमष्टिरूपचेतनाचेतनविषयसंकल्पम् अकरोत् इत्यर्थः । सः - परमात्मा स्रष्टव्यालोचनरूपं तपः कृतवान् इत्यर्थः । तप आलोचने (श्रौतधातुः) इति हि धातुः । तत्सृष्ट्वा इत्यादि । ननु सर्वदा सर्वव्याप्तस्य ब्रह्मणः कोऽसौ सृष्टिकालानुप्रवेशः? इति चेत् उच्यते - 'गोजठरगतवत्से गोत्वजातिवत् सर्वव्याप्तस्य ब्रह्मणः प्रत्येकं सर्ववस्तुषु पुष्कलप्रतीत्यर्ह स्थितिविशेषे एव अनुप्रवेशः । अनेन, सत्यं ज्ञानमनन्तं ब्रह्म, यो वेद निहितं गुहायाम् इति मन्त्रोक्तम् अनन्तस्य ब्रह्मणो हृदयगुहानिहितत्वम् उपपादितम् भवति । तदनुप्रविश्य सञ्च त्यञ्चाभवत्। सच्छब्देन निर्विकारतया सततैकरूपः चेतनः उच्यते । त्यच्छब्देन पूर्वावस्थात्यागरूपविकारास्पदम् अचेतनम् उच्यते । ब्रह्मैव चेतनाचेतननामरूपभाक् भवति इत्यर्थः । ननु ब्रह्मणः एव सर्वोपादानतया सर्वभावे विकारास्पदत्वं स्यात् इत्याशंक्य आह - निरुक्तञ्च इत्यादि । जातिगुणक्रियावत्तया 'जातिगुणाद्यभिधायि शब्दवाच्यम् अचेतनं निरुक्तम् । जातिगुणादिशून्यं चेतनजातम् अनिरुक्तम् । एताः भूतमात्राः प्रज्ञामात्रास्वर्पिताः (कौ.उ.२-६१), इत्युक्तरीत्या अचेतनवर्गाधारभूतं चेतनजातं 'निलयनम् । आश्रितम् अचेतनजातं तु 'अनिलयनम् । विज्ञानञ्चाविज्ञानञ्च अजडस्वरूपं जडस्वरूपञ्च । सत्यं चानृतं च इति । निर्विकारतया सत्यत्वं चेतनस्य ; इतरस्य तु अतथात्वम् । ततश्च निरुक्तत्वानिरुक्तत्व-निलयनत्वानिलयनत्वविज्ञानत्व-अविज्ञानत्वयुक्त-सत्यानृतशब्दित-चेतनाचेतननामरूपभाक् भवेदपि ब्रह्म सत्यमेव अभवत् - अजहन्निर्विकारत्वलक्षणस्वस्वभावमेव अभवत् इत्यर्थः । यदिदम् इति । यस्मात् चेतनाचेतनात्मकवर्गानुप्रविष्टतया सत्यशब्दितस्य ब्रह्मण आत्मत्वम्, अत एव सर्वमपि चेतनाचेतनात्मकं जगत् शास्त्रदृष्टिमन्तः पुरुषाः, पराशरादयः, हरेर्न किञ्चित् व्यतिरिक्तमस्ति (वि.पु.२-७-४३), ज्योतीर्षि विष्णुः भुवनानि विष्णुः (वि.पु.२-१२-३८) इत्याचक्षते इत्यर्थः ॥"
                            }
                        ]
                    },
                    {
                        "verse_number": 8,
                        "original_text": "सप्तमोऽनुवाकः\n[अभयप्रतिष्ठा]\nअसद्वा इदमग्र आसीत् । ततो वै सदजायत । तदात्मानँ स्वयमकुरुत । तस्मात् तत् सुकृतमुच्यत इति । यद्वै तत् सुकृतम् । रसो वै सः । रसँ ह्येवायं लब्ध्वाऽऽनन्दी भवति । को ह्येवान्यात् कः प्राण्यात् । यदेष आकाश आनन्दो न स्यात् । एष ह्येवाऽऽनन्दयाति ॥ १ ॥\nयदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां विन्दते । अथ सोऽभयं गतो भवति । यदा ह्येवैष एतस्मिन्नुदरमन्तरं कुरुते । अथ तस्य भयं भवति ॥ तत्त्वेव भयं विदुषोऽमन्वानस्य । तदप्येष श्लोको भवति ॥ २ ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "तस्माद्वा इत्यादि । इदम् - स्थूलचेतनाचेतनशरीरकं ब्रह्म अनभिव्यक्तनामरूपं ब्रह्मसृष्टेः प्राक् आसीत् । तस्मात् इदं जगत् अभिव्यक्तनामरूपम् अभवत् इत्यर्थः । ननु असत् - शब्दितस्य ब्रह्मणः उपादानत्वे कर्त्रन्तरम् अपेक्षितम्, निमित्तोपादानयोः भेदावश्यंभावात् इति आशंक्य आह - तदात्मानम् इति । आत्मानमेव उपादानत्वेन स्वीकृत्य स्वयमेव अकुरुत । तस्मात् इति । यस्मात् स्वयमेव स्वस्य कार्यम् । अत एव ब्रह्म 'सुष्टु' कृतं कार्यं यस्य तत् सुकृतम् । कार्यस्य सौष्ठवञ्च अनतिक्लेशरूपत्वम् । स्वभिन्नस्य कार्यस्य निर्माणे हि क्लेशप्रसक्तिः । ततश्च अक्लिष्टकार्यं ब्रह्म इति निःश्वसितमेतन्महतो भूतस्य इत्यादि श्रुतयो वदन्ति इत्यर्थः ।\nभवतु तत्सुकृतम् । तस्य उपास्यत्वप्राप्यत्वयोः किम् आयातम् इत्यत्राह - यद्वा इति । सुकृतमिति निर्दिष्टं ब्रह्म रसः आनन्दः । तल्लाभात् अस्य आनन्दित्वम् । ततश्च तस्याऽऽनन्दत्वात् प्राप्यत्व-उपास्यत्वे युक्ते इति भावः । तदेव उपपादयति - को ह्येवान्यात् इति । यदि अयम् अपरिच्छिन्नानन्दरसः परमात्मा न स्यात्, सांसारिकम् आपवर्गिकं वा सुखं कः प्राप्नुयात् ? अत एष एव आनन्दयति । अतः तस्य सर्वविधानन्दहेतुत्वात् तस्य प्राप्यत्वम् अस्तीति भावः । यदा हि इत्यादि । अदृश्ये - चक्षुरादिग्रहणानर्हे । आत्म्यम् व्याप्यम्, शरीरमित्यर्थः । अनात्म्ये - अशरीरे इत्यर्थः । अत एव अनिरुक्ते - जातिगुणादिवाचिदेवादिपदावाच्ये । अनिलयने - आधारशून्ये । अभयम् - अभयाय । नाव्ययीभावात् (पा.सू.२-४-८३) इति चतुर्थ्याः अम्भावः । अर्थाभावे यदव्ययम् इति अव्ययीभावसमासः । अभयसाधनभूतां प्रतिष्ठाम् - निरन्तरस्मृतिलक्षणां निष्ठां यो विन्दते - लभते, सः अभयं प्राप्नोति । अत्र व्यासार्यैः, अदृश्य इति अचिद्व्यावृत्तिः। अनात्म्ये इति बद्धव्यावृत्तिः । स हि परमात्मना व्याप्यः । यद्वा आत्म्यं व्याप्यम्, कर्मकृतशरीरम् । तद्रहितः अनात्म्यः । अनिरुक्तः इति मुक्तव्यावृत्तिः । स हि बद्धावस्थायां देवादिशब्दैः उक्तः । अनिलयने इति नित्यमुक्तव्यावृत्तिः । तेषां हि भगवान् आधारः इत्युक्तम् । एवं विहितायाः प्रतिष्ठायाः विच्छेदें अनर्थं दर्शयति - यदा हि इति । एषः - उपासकः । एतस्मिन् - परमात्मनि , ध्यानस्य अन्तरम् - विच्छेद, अरम् - अल्पमपि यः कुरुते तस्य भयम् उद्भवति इत्यर्थः । पूर्ववाक्ये प्रतिष्ठाशब्देन निरन्तरध्यानवाचिना ध्यानगतनैरन्तर्यस्य विहितत्वात् अत्र अन्तरशब्देनापि तस्यैव ध्यानगतनैरन्तर्यस्य विरोधिनो ध्यानविच्छेदस्य ग्रहणम् उचितम् ; न तु परोक्तरीत्या । ब्रह्मणि अन्तरं भेदं यः कुरुते जानाति। इत्यर्थः उचितः इति द्रष्टव्यम् । वस्तुतस्तु ब्रह्मैक्यवादिनाम् अस्माकं ब्रह्मणि नानात्वनिषेधो न प्रतिकूलः । अस्माभिः नानाब्रह्मवादस्य अनभ्युपगमात् । तथापि प्रकरणानुगुण्यात् उक्तः एवार्थः उचितः इति द्रष्टव्यम् । किं भयम् ? तत्राह - तत्त्वेव इति । विदुषः - ब्रह्मोपासननिष्ठस्य तदतिरिक्तविषयस्पृहया निरन्तरं मननम् अकुर्वतः, तदेव अमननं भयम् । न हि तदपेक्षया अन्यत् भयमस्ति । उक्तञ्च महर्षिभिः -\nयन्मुहूर्तं क्षणं वापि वासुदेवो न चिन्त्यते ।\nसा हानिः, तन्महच्छिद्रं सा भ्रान्तिः सा च विक्रिया ॥ (ग.पु.पू.२२२-२२)\nवरं हुतवहज्वालापञ्जरान्तर्व्यवस्थितिः ।\nन शौरिचिन्ताविमुखजनसंवासवैशसम् ॥ (कात्यायनवचनम् ) इति ।"
                            }
                        ]
                    },
                    {
                        "verse_number": 9,
                        "original_text": "अष्टमोऽनुवाकः\n[आनन्दमीमांसा]\nभीषाऽस्माद् वातः पवते । भीषोदेति सूर्यः । भीषाऽस्मादग्निश्चेन्द्रश्च मृत्युर्धावति पञ्चमः इति ॥ सैषाऽऽनन्दस्य मीमाँसा भवति । युवा स्यात् साधु युवाध्यायिकः । आशिष्ठो द्रढिष्ठो बलिष्ठः । तस्येयं पृथिवी सर्वा वित्तस्य पूर्णा स्यात् । स एको मानुष आनन्दः ॥ १ ॥\nते ये शतं मानुषा आनन्दाः । स एको मनुष्यगन्धर्वाणामानन्दः । श्रोत्रियस्य चाकामहतस्य । ते ये शतं मनुष्यगन्धर्वाणामानन्दाः । स एको देवगन्धर्वाणामानन्दः । श्रोत्रियस्य चाकामहतस्य । ते ये शतं देवगन्धर्वाणामानन्दाः । स एकः पितृणां चिरलोकलोकानामानन्दः । श्रोत्रियस्य चाकामहतस्य । ते ये शतं पितृणां चिरलोकलोकानामानन्दाः ॥ २ ॥\nस एक आजानजानां देवानामानन्दः । श्रोत्रियस्य चाकामहतस्य । ते ये शतं आजानजानां देवानामानन्दाः । स एकः कर्मदेवानां देवानामानन्दः । ये कर्मणा देवानपियन्ति । श्रोत्रियस्य चाकामहतस्य । ते ये शतं कर्मदेवानां देवानामानन्दाः । स एको देवानाम् आनन्दः । श्रोत्रियस्य चाकामहतस्य । ते ये शतं देवानामानन्दाः ॥३॥\nस एको इन्द्रस्यानन्दः । श्रोत्रियस्य चाकामहतस्य । ते ये शतमिन्द्रस्यानन्दाः । स एको बृहस्पतेरानन्दः । श्रोत्रियस्य चाकामहतस्य । ते ये शतं बृहस्पतेरानन्दाः । स एकः प्रजापतेरानन्दः । श्रोत्रियस्य चाकामहतस्य । ते ये शतं प्रजापतेरानन्दाः । स एको ब्रह्मण आनन्दः ॥ ४ ॥\nश्रोत्रियस्य चाकामहतस्य । स यश्चायं पुरुषे । यश्चासावादित्ये । स एकः । स य एवंवित् । अस्माल्लोकात् प्रेत्य । एतमन्नमयमात्मानम् उपसङ्क्रामति । एतं प्राणमयमात्मानमुपसङ्क्रामति । एतं मनोमयमात्मानमुपसङ्क्रामति । एतं विज्ञानमयमात्मानमुपसङ्क्रामति ॥ ५ ॥ एतमानन्दमयमात्मानमुपसङ्क्रामति । तदप्येष श्लोको भवति ॥\n॥ इति अष्टमोऽनुवाकः ॥\nनवमोऽनुवाकः\nयतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् न बिभेति कुतश्चनेति । एतेँ ह वाव न तपति किमहँ साधु नाकरवम् । किमहं पापमकरवमिति । स य एवं विद्वानेते आत्मानं स्पृणुते । उभे ह्येवैष एते आत्मानँ स्पृणुते । य एवं वेद । इत्युपनिषत् ॥\n॥ इति नवमोऽनुवाकः ॥\n॥ इति आनन्दवल्ली समाप्ता ॥",
                        "commentaries": [
                            {
                                "author": "Rangaramanuja's Taittirīyopaniṣat Prakāśikā",
                                "commentary": "[आनन्दमयाधिकरणविचारः]\nइदञ्च प्रकरणं समन्वयाध्याये प्रथमपादे चिन्तितम् । तस्माद्वा एतस्माद्विज्ञानमयात् अन्योऽन्तरात्मा आनन्दमयः इति श्रुतः आनन्दमयः जीवः एव । नित्यं वृद्धशरादिभ्यः (पा.सू.४-३-१४४) इति वृद्धादानन्दात् विकारार्थे मयट् प्रत्ययस्य विधानेन अविकारे परमात्मनि मयट्प्रत्ययार्थासम्भवात्, शारीरः इति शरीरसम्बन्धश्रवणात् , अन्नमयप्राणमय-मनोमय-विज्ञानमयानन्दमयाः मे शुद्ध्यन्ताम् इति आनन्दमयस्य शोध्यत्वश्रवणात् ॥ नित्यशुद्धस्य परमात्मनः शोध्यत्वासम्भवात्, आनन्दमयः जीवः एव इति प्राप्ते उच्यते - आनन्दमयोऽभ्यासात् (ब्र.सू.१-१-१३) । आनन्दमयः परमात्मा । कुतः ? अभ्यासात्, निरतिशयदशाशिरस्कतया, ते ये शतम्, ते ये शतम् इत्यभ्यस्यमानस्य अपरिच्छिन्नानन्दस्य परिमितसुखलवभाजि जीवे असम्भवात् । विकारशब्दान्नेति चेन्न प्राचुर्यात् (ब्र.सू.१-१-१४) । विकारवाचिमयट्प्रत्ययश्रवणात् आनन्दमयः जीवः एव इति चेत्, नात्र विकारवाची, मयट् प्रत्ययः , मयड्वैतयोर्भाषायामभयाच्छादनयोः (पा.सू.४-३-१४३), इति पूर्वसूत्रात्, नित्यं वृद्धशरादिभ्यः (पा.सू.४-३-१४४) इत्यत्र भाषायाम् इत्यनवृत्तेः विकारावयवयोः मयट्प्रत्ययस्य भाषाविषयत्वेन छन्दसि विकारार्थे मयटोऽसम्भवात् । यस्य पर्णमयी (तै.सं.३-५-७) इत्यादौ तु, व्यद्यचश्छन्दसि (पा.सू.४-३-१५०) इति विधानबलात् उपपद्यते । प्रकृते तु आनन्दपदस्य व्यद्यच्वाभावेन न मयट्प्रत्ययस्य सम्भवः । अतः आनन्दमयः इत्यत्र मयट्प्रत्ययः, तत्प्रकृतवचने मयट् (पा.सू.५-४-२२) इति सूत्रविहितः प्राचुर्यार्थ मयट्प्रत्ययः एव । अतश्च आनन्दप्रचुरत्वं च परमात्मनः सम्भवति इति परमात्मा एव आनन्दमयः ।\nननु, ब्राह्मणप्रचुरो ग्रामः इत्युक्ते तस्मिन् ग्रामे अब्राह्मणानामपि अल्पानां सत्त्वं प्रतीयते । एवम् इहापि ब्रह्मणः आनन्दप्राचुर्ये कथिते अनानन्दस्यापि लेशतः सत्त्वं प्रतीयते इति दुःखलेशशून्ये परमात्मनि आनन्दप्राचुर्योक्तिरपि न सङ्गच्छते इति चेत् - मैवम् । प्रचुरप्रकाश: सविता इत्यत्र सवितुः प्रकाशप्राचुर्ये कथितेऽपि तद्विरोधितमोऽल्पत्वस्य तत्र अप्रतीतेः । न हि सवितरि तमोलेशस्यापि सम्भावना अस्ति । अतः तत्र यथा सवितरि प्रकाशप्राचुर्य व्यधिकरणचन्द्रादिगतप्रकाशाल्पत्वापेक्षम्, न तु समानाधिकरणादित्यगततमोऽल्पत्वापेक्षम्, एवं ब्रह्मणि आनन्दप्राचुर्यमपि व्यधिकरणजीवगतानन्दाल्पत्वापेक्षम् एव । न तु समानाधिकरणब्रह्मगतस्वविजातीयदु:खाल्पत्वापेक्षम् ॥ अतः ब्रह्मणि आनन्दप्राचुर्ये नानुपपत्तिः ।\nतद्धे तुव्यपदेशाञ्च (ब्र.सू.१-१-५) । एष ह्येवानन्दयाति इति आनन्दमयस्य जीवानन्दयितृत्वं व्यपदिश्यते । अतः आनन्दयितव्यात् जीवानन्दयिता अन्यः एव । मान्त्रवर्णिकमेव च गीयते (ब्र.स.१-१-१६) । सत्यं ज्ञानमनन्तं ब्रह्म इति मन्त्रवर्णोदितं ब्रह्मैव, तस्माद्वा एतस्मादात्मनः आकाश: सम्भूतः इत्यादिना आकाशादिकरणत्वेन आनन्दमयत्वेन च गीयते । न च सत्यज्ञानत्वादिकं सविकारस्य संकुचितज्ञानस्य। जीवस्य सम्भवति ।\nननु परिशुद्धस्वरूपस्य मन्त्रवर्णोदितसत्यज्ञानत्वादिकं सम्भवति इति चेत् तत्राह - नेतरोऽनुपपत्ते: (ब्र.सू.१-१-१७) । इतर: मुक्तोऽपि जीव: नाद्य प्रतिपाद्यः । अनुपपत्तेः । निरुपाधिकविपश्चित्त्व-सकलजगत्कारणत्व-भयाभयहेतुत्वादीनां प्रकरणप्रतिपादितानां धर्माणां परमात्मव्यतिरिक्त अनुपपत्तेः । भेदव्यपदेशाञ्च (ब्र.सू.१-१-१८) । तस्माद्वा एतस्मात् विज्ञानमयात् अन्योऽन्तर आत्माऽऽनन्दमयः इति विज्ञानमय शब्दितबद्धमुक्तात्मकसकलजीवभेदव्यपदेशाञ्च न मुक्तात्मा इह प्रतिपाद्यः । कामाञ्च नानुमानापेक्षा (ब्र.स.१-१-१९) । सोऽकामयत बहुस्यां प्रजायेय इति कामनामात्रात् एव आनुमानिकप्रधाननिरपेक्षजगत्स्रष्टृत्वप्रतीते: न जीव: आनन्दमय: । अस्मिन्नस्य च तद्योगं शास्ति (ब्र.सू.१-१-२०) । अस्मिन् आनन्दमये लब्धे सति अस्य जीवस्य आनन्दयोगं रसँ ह्योवायं लब्ध्वा आनन्दी भवति इति शास्र शास्ति । अत: जीवानन्दहेतुभूतलाभकर्मभूतस्य ब्रह्मणः न जीवाभेदः उपपद्यते ।\n[पुच्छब्रह्मवादविमर्शः]\nननु न आनन्दमयस्य ब्रह्मत्वम् उपपद्यते । ब्रह्म पच्छं प्रतिष्ठा इति तदाधारभूततया तत्पुच्छत्वेन निर्दिष्टस्य एव ब्रह्मत्वेन अभिधानात् । आनन्दमयस्य एवं प्रधानप्रतिपाद्यत्वे, असन्नेव स भवति इति तत्पर्यायोक्तश्लोकः अपि आनन्दमयविषयः एव स्यात् । न च । तस्मिन श्लोके आनन्दमयस्य निर्देश: दृष्टः । तत्र ब्रह्मशब्दस्यैव श्रवणात् । अतः । पुच्छमेव ब्रह्म न आनन्दमयः इति चेत्र। आनन्दमयस्यैव ब्रह्मण: कयाचन भेदविवक्षया अवयवावयविभावेन निर्देशोपपत्तेः । इतरथा, आनन्द आत्मा इति मध्यमावयवत्वेन निर्दिष्टस्य आनन्दस्यापि पुच्छत्वेन निर्दिष्ट ब्रह्मणः अपि भेदः प्रसज्येत । मध्यमावयवपुच्छयोः । भेदावश्यंभावात् । न च इष्टापत्तिः । ब्रह्मणः अनानन्दरूपत्वप्रसङ्गात । यदि च कयाचन भेदविवक्षया एकस्यैव ब्रह्मणः पुच्छत्वमध्यमाङ्गत्वनिरूपणम्, तर्हि । अवयवावयविभावभेदकल्पनमपि अभेदेऽपि सङ्गच्छते इति न आनन्दमयब्रह्मणोः । भेदप्रसक्तिः । न च आनन्दमयस्य ब्रह्मत्वे, आनन्दमया में शुद्ध्यन्ताम् इति शोध्यत्वम् । अनुपपन्नम् इति वाच्यम् । शोध्यत्वस्य प्रसाद्यत्वरूपतया भक्तिप्रपत्तिलक्षणोपायवशेन शान्तकोपत्वलक्षणप्रसादविशिष्टत्वरूपेण साध्यत्वसम्भवेन शोध्यत्वस्यापि सम्भवात् । आनन्दमयस्य अब्रह्मत्वे च, आनन्दमयोऽभ्यासात् (ब्र.सू.१-१-१३) इत्यादि सूत्रगणस्य असम्बद्धप्रलापत्वं स्यात् इति आस्तां तावत् ॥\n[आनन्दाद्यधिकरणविचारः]\nतथा गुणोपसंहारपादे यथा विद्यान्तरे श्रुतानां संयद्वामत्वादीनां गुणानां न विद्यान्तरे उपसंहारः, तथा सत्यत्वज्ञानत्वादीनामपि विद्याविशेषप्रकरणश्रुतानां न विद्यान्तरे। उपसंहारः, प्रापकाभावात् इति पूर्वपक्षे प्राप्ते उच्यते - आनन्दादयः प्रधानस्य (ब्र.सू.३-३-११) । प्रधानस्य गुणिनः ब्रह्मणः सर्वेषु उपासनेषु अभेदात् गुण्यपृथग्भूतानां आनन्दादीनां गुणानामपि सर्वेषु उपासनेषु उपसंहारः । ननु एवं प्रियशिरस्त्वादीनामपि सर्वेषु उपासनेषु उपसंहारः प्राप्नोति । तत्राह - प्रियशिरस्त्वाद्यप्राप्तिरुपचयापचयौ हि भेदे (ब्र.सू.३-३-१२) । प्रियशिरस्त्वादीनां ब्रह्मणः बुद्ध्युपारोहाय कल्पितत्त्वेन ब्रह्मगुणत्वाभावात् न उपासनान्तरे तस्य प्राप्तिः । यदि हि ब्रह्मणः शिरःपक्षपुच्छाद्यवयवभेद: स्यात्, तर्हि ब्रह्मणः मध्यप्रदेशे उपचयः, शिरःप्रदेशे अपचयः, इत्यादिकं पक्षिवत् प्रसज्यते । न च अनन्तस्य ब्रह्मणः तत् उपपद्यते । ननु प्रियशिरस्त्वादीनाम् अब्रह्मगुणतया सर्वविद्योपसंहाराप्राप्तौ अपि संयद्वामत्वादीनां ब्रह्मगुणानाम् सर्वविद्यासु उपसंहारः प्राप्नोति । ब्रह्मगुणानाम् आनन्त्येन उपसंहारः अशक्यश्च । तत्राह - इतरे त्वर्थसामान्यात् (ब्र.सू.३-३-१३) इतरे तु आनन्दादयः अर्थसामान्यात् प्रयोजनसामान्यात् ब्रह्मस्वरूपावगतिलक्षणप्रयोजनैक्यात् सर्वासु परविद्यासु उपसंहर्तव्याः । ततश्च स्वरूपनिरूपकाः। धर्माः सत्यत्व-ज्ञानत्व-आनन्दत्वादयः सर्वासु परविद्यासु उपसंहर्तव्याः निरूपितस्वरूपधर्माः सत्यकामत्वादयः न सर्वासु परविद्यासु उपसंहर्तव्याः । ननु प्रियशिरस्त्वादीनां वस्तुतः ब्रह्मधर्मत्वाभावे तदुपदेश: किमर्थम् ? इत्यत्राह - आध्यानाय प्रयोजनाभावात् (ब्र.सू.३-३-१४) आध्यानाय बुद्ध्यारोहणाय प्रियशिरस्त्वादिः उपदिश्यते । प्रयोजनान्तरस्य अभावात् ॥ आत्मशब्दाञ्च (ब्र.सू.३-३-१५) अन्योऽन्तर आत्माऽऽनन्दमयः इति आनन्दमयस्य आत्मशब्देन निर्देशात्, आत्मनश्च शिर:पक्षपुच्छाद्यसंभवात्, प्रियशिरस्त्वादिकं बुद्ध्यारोहाय कल्पितम् इत्येव अवसीयते । ननु, अन्योऽन्तर आत्मा प्राणमय: इति आत्मशब्दस्य अनात्मसु अपि पूर्वं प्रत्युक्तत्वात्, अन्योऽन्तर आत्मा आनन्दमयः इति आत्मशब्दस्य आत्मविषयत्वं कथं निश्चीयते? तत्राह • आत्मगृहीतिरितरवदुत्तरात् (ब्र.सू.३-३-१६) । अन्योऽन्तर आत्माऽऽनन्दमय: इति आत्मशब्देन परमात्मनः एव ग्रहणम् । इतरवत् यथा इतरत्र, आत्मा वा इदमेक एवाग्र आसीत् । स ईक्षत लोकान्नु सृजा (ऐ.उ.आत्मा.१) इत्यादिषु आत्मशब्देन परमात्मनः एव ग्रहणं तद्वत् । कुत एतत् ? उत्तरात् । सोऽकामयत बहु स्यां प्रजायेय इत्यानन्दमयविषयात् उत्तरात् वाक्यात् । अन्वयादिति चेत्, स्यादवधारणात् (ब्र.सू.३-३-१७) । पूर्वत्र प्राणमयादिषु अनात्मसु आत्मशब्दान्वयदर्शनात् न उत्तरात् निश्चेतुं शक्यते इति चेत्, स्यात् अवधारणात् । स्यादेव निश्चयः । कुतः? अवधारणात् । पूर्वत्रापि, तस्माद्वा एतस्मात् आत्मन: आकाश: सम्भूत: इति परमात्मनः एव बुद्ध्या अवधारितत्त्वात् । अन्नमयात् अन्तरे प्राणमये प्रथमं परमात्मबुद्धिः अवतीर्णा। तदनन्तरञ्च प्राणमयात् अन्तरे मनोमये, ततो विज्ञानमये। ततः आनन्दमये प्रक्रान्ता परमात्मबुद्धिः । तदन्तराभावात्, तदुत्तराञ्च सोऽकामयत इति वाक्यात् , प्रतिष्ठिता इत्यपक्रमेऽपि अपरमात्मनि परमात्मबुद्ध्या आत्मशब्दान्वयः इति निरवद्यम् । न च आनन्दमयेऽपि परमात्मबुद्ध्या आत्मशब्द प्रयोगः' इति शंक्यम् ॥ तद्वदत्र आत्मान्तरानुपदेशात् बाधकाभावात् ॥\n[स्वरूपनिरूपक-निरूपितस्वरूपगतधर्मव्यवस्थाविचारः]\nननु इतरव्यावृत्तब्रह्मस्वरूपप्रतिपत्तिकाले सत्यत्वज्ञानत्वादीनां न प्रतीयमानत्वनियम: सम्भवति। अस्थूलत्वादिना वा अन्तर्यामित्व-जगत्कारणत्व-लक्ष्मीपतित्वनिरुपाधिकसर्वज्ञत्वादिभिः वा इतरव्यावृत्तब्रह्मस्वरूप प्रतिपत्तेः सम्भवात् । अतः आनन्दादीनां सत्यकामत्वसंयद्वामत्वादीनां च वैषम्यं दुर्विवेचम् इति चेत् । -\nअत्र केचित् - धर्माः हि द्विविधाः - विशेष्यस्वरूपनिष्ठाः, सविशेषणस्वरूपनिष्ठाश्च । ये विशेष्यस्वरूपनिष्ठाः आनन्दत्वादयः ते सर्वानुयायिनः । इतरे तु व्यवस्थिताः । जगत्कारणत्वस्य प्रकृतिपुरुषकालविशिष्टलक्षणतया तदुपयुक्तसार्वज्ञ्यादेरपि तथात्वात् न सर्वानुयायित्वम् । अयं भावः - केचित् धर्माः स्वरूपप्रयुक्ताः सततैकरूपाः निर्विकाराः । अत एव,\nयञ्च कालान्तरेणापि नान्यसंज्ञामुपैति वै ।\nपरिणामादिसम्भूतां तद्वस्तु नृप तञ्च किम् ?\nअनाशी परमार्थव प्राज्ञैरभ्युपगम्यते (वि.पु.२-१४-२४)\nइत्यादिभि: उपपादिता: परमार्थशब्दवाच्याः सर्वज्ञत्वसर्वनियन्तृत्वादिविलक्षणा: ते सर्वविद्यानुयायिनः । संयद्वामत्वसर्वज्ञत्वादयस्तु धर्मा: स्वरूपव्यतिरिक्त-सततैकरूपत्वशून्य-प्रकृतितत्कार्यजीवकालेश्वरधर्मभूतज्ञानघटिताः । न ते एकरूपाः । ईश्वर धर्मभूतज्ञानस्यापि नानाविध संकल्पत्वादिलक्षणविकारशालितया ईश्वर तत्क्रियाणामपि अनेकरूपत्वात् तद्धटितधर्माणामपि नैकरूपत्वम् । अतः एव न परमार्थशब्दितत्वञ्च । अतः तेषां न सर्वानुयायित्वम् । ज्ञानत्वानन्तत्वसत्यत्वादीनां तु न तथा इति वैषम्यमाहुः ॥\nअन्ये तु स्वरूपप्रतीत्यन्तर्गताः धर्माः सर्वविद्यानुयायिनः । स्वरूपप्रतीत्यन्तर्गतत्वं स्वरूपान्तर्गतत्वमेव । ज्ञानत्वाऽऽनन्दत्वादयस्तु स्वरूपाभिन्नधर्माः । अतः एव परैरपि, आनन्दो विषयानुभव: नित्यत्वं च इति सन्ति धर्माः । ते च अपृथक्त्वेऽपि पृथगिव अवभासन्ते इत्युक्तम् । अतश्च ये स्वरूपाभिन्नाः धर्माः, ते सर्वविद्यानुयायिनः । सर्वज्ञत्व । सर्व कर्तृत्वादयस्तु धर्मभूतज्ञानक्रियादिरूपा: धर्मिस्वरूपभिन्नाः इति न सर्वानुयायिनः [इत्याहुः] ।\nअपरे तु - स्वरूपोपदेशपरवाक्यप्रतिपन्नानां सर्वविद्यानुयायित्वम्, न उपासनार्थोपदिष्टानाम् । न च, यः सर्वज्ञः सर्ववित् (मुं.उ.२-२-७) इत्यादिषु स्वरूपोपदेशपरवाक्यप्रतिपन्नतया सार्वज्ञ्यादीनामपि सर्वविद्यानुयायित्वप्रसङ्गः इति वाच्यम् । तस्यापि उपासनविध्यश्रवणेऽपि तत्परत्वात् । अत: एव, सम्भृतिद्युव्याप्त्यपि चात: (ब्र.सू.३-३-२३) इत्यधिकरणे अनारभ्य श्रुतानाम् अश्रुतोपासनविधीनामपि उपासनार्थत्वं सिद्धवत्कृत्य एव, किं सर्वविद्यानिवेशः? उत अल्पायतनव्यतिरिक्तासु ? इति चिन्ता प्रवर्तिता । न चैवम् उपासनार्थत्वे सार्वज्ञ्यादीनां अपारमार्थ्यप्रसङ्गः इति वाच्यम् । बाधकाभावेन सत्यत्वात् । अत: एव, ध्यानार्थेऽपि तद्गुणोपदेशे तद्गुणक: ईश्वरः सिद्ध्यति इति व्यतिहारसूत्रे शंकरभाष्येऽपि उक्तम् । इतरथा परमते सत्यकामत्वादीनां वागादिपादत्वादिवत् व्यावहारिकसत्यत्वस्यापि अभावप्रसङ्गात् इत्याहुः\n॥ इति आनन्दवल्लीप्रकाशिका ॥"
                            }
                        ]
                    }
                ]
            }
        ]
    }
}